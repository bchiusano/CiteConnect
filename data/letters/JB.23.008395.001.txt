Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.23.008395.001
Datum        8 juni 2023
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 10 april 2023 om 12:03 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond het NS-station Amsterdam Centraal (De Ruijterkade)
en opgeslagen bij het Fietsdepot. De fiets stond volgens het besluit niet geparkeerd in de daarvoor
bestemde voorziening. Het besluit is op 10 april 2023 om 09:57 uur bekendgemaakt. Tegen dit
besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat de fietsen van haar en haar vriend op tweede paasdag zijn
meegenomen, omdat zij fout geparkeerd stonden bij het station.
. [NAAM] geeft aan dat de fietsflat dicht was en er dus eerst een alternatief moet zijn
aan de IJ-kade, maar dat deze ook weg was.
. [NAAM] geeft aan dat de bewaakte fietsenstalling vol zat en er geen alternatief was
voor het parkeren van de fietsen.
. [NAAM] geeft aan dat zij de fietsen rechts van de bewaakte fietsenstalling bij de IJ-
zijde heeft geparkeerd.
. [NAAM] geeft aan dat fietsen normaal gesproken na 24 uur worden verwijderd, maar
dat de fietsen dit keer binnen acht uur weg waren.
. [NAAM] geeft aan dat bij navraag aan een medewerker van de bewaakte fietsenstalling
bleek dat de fietsen na twee uur waren meegenomen.
. [NAAM] geeft aan dat zij het er helemaal mee eens is dat er wordt beboet op fout
gedrag, maar dat het op zijn minst terecht is als er een goed alternatief wordt geboden
om fietsen te parkeren.

. [NAAM] geeft aan dat mensen bij het station over het algemeen niet veel speling in tijd
hebben en in de haast besluiten om de fiets maar ergens te parkeren. Dit was bij haar ook
het geval.
. [NAAM] geeft aan dat zij twee keer ? 35,- heeft betaald voor onvoldoende
parkeergelegenheid bij het station.

4. Horen van bezwaarde
Bezwaarde is bij e-mail van 24 mei 2023 en 31 mei 2023 door de behandelend jurist in de
gelegenheid gesteld om haar bezwaren telefonisch en schriftelijk toe te lichten. Aan bezwaarde is
een termijn gegeven om uiterlijk 7 juni 2023 te reageren. De commissie heeft geen reactie van
bezwaarde ontvangen. De commissie baseert de beoordeling van het bezwaarschrift daarom op
basis van de stukken in het dossier.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, een fietsparkeervak of
fietsnietje) mogen worden geparkeerd. Door het intensief gebruik en hoge fietsparkeerdruk is het
gebied rond het NS-station Amsterdam Centraal door het college van burgemeester en
wethouders aangewezen als gebied waarin het verboden is om fietsen buiten de daarvoor
bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond op het trottoir geparkeerd.
Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en
vaststellen Handboek Fietsparkeren'.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 10 april 2023 om 09:57 uur is aangebracht, en dat de fiets op diezelfde dag om 12:03
uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde geeft aan de fietsen van haar en haar vriend op tweede paasdag zijn meegenomen.
Bezwaarde geeft aan dat de fietsflat dicht was en er dus eerst een alternatief moet zijn aan de IJ-
kade, maar dat deze ook weg was. [NAAM] geeft aan dat de bewaakte fietsenstalling vol zat en
er geen alternatief was voor het parkeren van de fietsen. [NAAM] geeft aan dat fietsen normaal
gesproken na 24 uur worden verwijderd, maar dat de fietsen dit keer binnen acht uur weg waren.
Bezwaarde geeft aan dat bij navraag aan een medewerker van de bewaakte fietsenstalling bleek
dat de fietsen na twee uur waren meegenomen. [NAAM] geeft aan dat zij het er helemaal mee
eens is dat er wordt beboet op fout gedrag, maar dat het op zijn minst terecht is als er een goed
alternatief wordt geboden om fietsen te parkeren. [NAAM] geeft aan dat mensen bij het station
over het algemeen niet veel speling in tijd hebben en in de haast besluiten om de fiets maar ergens
te parkeren. Dit was bij haar ook het geval. De commissie overweegt hiertoe het volgende.

Herhaald wordt dat het in het aangewezen gebied verboden is fietsen buiten een fietsvoorziening
te plaatsen. Dit verbod wordt gehandhaafd teneinde de voetgangers die van het station gebruik
maken de ruimte te geven en in verband met de aanzuigende werking van verkeerd geparkeerde
fietsen. Indien een fietsenstalling op de betreffende locatie niet toegankelijk is, betekent dit nog
niet dat een fiets buiten een fietsvoorziening mag worden geplaatst. Er is vaak op loopafstand van
het gebied een voorziening te vinden waar wel ruimte is om de fiets te parkeren. Dat bezwaarde
geen tijd had om een andere fietsvoorziening te zoeken op het station, doet daar niets aan af. Van
een verkeersdeelnemer mag immers worden verwacht dat onderzoek wordt gedaan naar de ter
plaatse geldende verkeerssituatie.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd krijgt om de fiets te verwijderen.
Een begunstigingstermijn van één uur wordt voldoende geacht om de overtreder in staat te stellen
de overtreding ongedaan te maken. Een langere begunstigingstermijn wordt gelet op de druk op
de openbare ruimte in het gebied en de aanzuigende werking van verkeerd geparkeerde fietsen
niet wenselijk geacht en zou in feite leiden tot het gedogen van overtredingen. Dat de eigenaar
van de fiets niet binnen die termijn de overtreding ongedaan heeft kunnen maken, doet daar niet
aan af. Bovendien heeft de Rechtbank Amsterdam met de uitspraak van 26 september 2018 te

kennen gegeven dat het verlenen van een begunstigingstermijn van één uur niet onredelijk is, in
het geval van binnen het aangewezen gebied buiten de daarvoor bestemde voorziening
geparkeerde fietsen.2 De commissie volgt bezwaarde daarom niet in haar bezwaar.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mevrouw [NAAM]

2 Rb Amsterdam, 26 september 2018, ECLI:NL:RBAMS:2018:751