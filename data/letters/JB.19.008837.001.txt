Advies van de bezwaarschriftencommissie Juridisch Bureau

Aan           Het college van burgemeester en wethouders van Amsterdam
Zaaknummer    JB.19.008837.001
Datum         27 augustus 2019
Onderwerp     Advies naar aanleiding van het bezwaarschrift van [NAAM]

Geacht college,

1. Inleiding
Op 16 mei 2019 heeft de handhaver, namens u, de fiets van [NAAM] (hierna: bezwaarde)
verwijderd uit het gebied rond het NS-station Amsterdam Amstel en opgeslagen bij het Fietsdepot.
De fiets van bezwaarde stond volgens het besluit niet geparkeerd in de daarvoor bestemde
voorziening. Het besluit is op 16 mei 2019 bekendgemaakt.

Tegen dit besluit is tijdig een bezwaarschrift ingediend.

2. Advies
Ik adviseer u:
.  het bezwaar ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe ik tot dit advies ben gekomen.

3. De bezwaren
Samengevat luiden de bezwaren als volgt:
- [NAAM] bestrijdt niet dat haar fiets daar naar de letter van de wet in strijd met de
bepalingen van de Algemene Plaatselijke Verordening (APV) gestald stond.
- [NAAM] voert echter aan dat haar geen begunstigingstermijn is gegund.
- [NAAM] voert aan dat op grond van artikel 5:31 Algemene wet bestuursrecht (Awb)
alleen van een begunstigingstermijn kan worden afgezien indien er sprake is van een
spoedeisende situatie. Van vereiste spoed bij het wegslepen van een voertuig kan volgens
bezwaarde pas sprake zijn wanneer dat voertuig concreet hinder of gevaar aan anderen
veroorzaakt. [NAAM] voert aan dat dit bij haar fiets niet het geval was. Hierbij wijst zij
op jurisprudentie van de Raad van State en de rechtbank Utrecht. Daarin wordt volgens
haar mede expliciet gesteld dat het enkele feit dat een fiets buiten een
fietsparkeervoorziening geplaatst is, onvoldoende grond voor vereiste spoed is.

[NAAM] geeft aan dat de onderbouwing van de noodzaak van vereiste spoed in het
genomen besluit onvoldoende is.
- [NAAM] verzoekt de gemeente om duidelijke borden op de stations te plaatsen,
waarop staat dat niet in de rekken geplaatste fietsen verwijderd worden. Volgens
bezwaarde staat er nu alleen een bord met `Parkeren fietsen in de rekken/vakken voor
maximaal veertien dagen'. Bij dit bord staat verder geen verwijzing naar de APV of de
consequenties van het niet opvolgen van het bord. [NAAM] voert aan dat niemand de
APV kent, totdat men er zelf mee in aanraking komt. Volgens bezwaarde zou een hoop
ellende voorkomen kunnen worden als de regel duidelijk was.
- [NAAM] verzoekt u de kosten in de bezwaarfase te vergoeden. De kosten bedragen
?47,00 voor vervangend vervoer en ?22,50 aan administratiekosten.

4. Horen van bezwaarde
In een e-mail van 2 september 2019 heeft de bezwaarde laten weten geen gebruik te willen maken
van de mogelijkheid om haar bezwaarschrift mondeling of telefonisch toe te lichten. Wel heeft
bezwaarde haar bezwaargronden aangevuld (zie hierboven).

5. Juridisch kader
Ingevolge artikel 4.27, lid 3 en 4, van de APV kan in het belang van de veiligheid en ter voorkoming
van hinder een gebied worden aangewezen waarin fietsen uitsluitend in de daarvoor bestemde
voorziening (lees: een fietsenrek) mogen worden geparkeerd. Door het intensief gebruik en hoge
fietsparkeerdruk is het gebied rond het NS-station Amsterdam Amstel door het college van
burgemeester en wethouders aangewezen als gebied waarin het verboden is om fietsen buiten de
daarvoor bestemde voorzieningen te parkeren1.

Verder zijn van toepassing artikel 5:21, artikel 5:24, artikel 5:25 en artikel 5:29 van de Awb. Op
grond hiervan kunt u een overtreding zelf beëindigen door het meevoeren en opslaan van de fiets,
nadat u de betrokkene in de gelegenheid heeft gesteld zelf de overtreding op te heffen. Tevens
kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de rekken
te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond naast het fietsenrek. Voor
een handhaver is bepalend hoe hij de fiets aantreft.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'

Overtreding van artikel 4.27, lid 4, van de APV staat hiermee vast.

Bezwaarde bestrijdt niet dat haar fiets daar naar de letter van de wet in strijd met de bepalingen
van de APV gestald stond. [NAAM] voert echter aan dat haar geen begunstigingstermijn is
gegund.

Bezwaarde voert aan dat op grond van artikel 5:31 Awb alleen van een begunstigingstermijn kan
worden afgezien indien er sprake is van een spoedeisende situatie. [NAAM] voert aan dat dit bij
haar fiets niet het geval was. Hierbij wijst zij op jurisprudentie van de Raad van State en de
rechtbank Utrecht.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van een uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 16 mei 2019 om 11:00 uur is aangebracht, en dat de fiets op 13:40 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets. Er is een
begunstigingstermijn gegeven van één uur en de fiets is pas later verwijderd. Dat er geen sprake is
van een spoedeisende situatie is voor de behandeling van dit bezwaarschrift niet relevant.
Bezwaarde wordt daarom niet gevolgd in haar bezwaar dat er geen begunstigingstermijn is
gegeven.

Bezwaarde verzoekt de gemeente om duidelijke borden op de stations te plaatsen, waarop staat
dat niet in de rekken geplaatste fietsen verwijderd worden. Volgens bezwaarde staat er nu alleen
een bord met `P fietsen in de rekken/vakken voor max. 14 dagen'. Bij dit bord staat verder geen
verwijzing naar de APV of de consequenties van het niet opvolgen van het bord. [NAAM] voert
aan dat niemand de APV kent, totdat men er zelf mee in aanraking komt. Volgens bezwaarde zou
een hoop ellende voorkomen kunnen worden als de regel duidelijk was.

Op het bord staat dat fietsen `in de rekken/vakken' geplaatst dienen te worden voor `max. 14
dagen'. Het pictogram in combinatie met de letter P visualiseren deze bedoeling. De tekst is mede
gelet op de plaats van het bord zodanig  dat bezwaarde redelijkerwijs kon begrijpen wat van haar
werd verwacht. Daarnaast mag van een verkeersdeelnemer worden verwacht dat hij of zij zich op
de hoogte stelt dan wel onderzoek doet naar de parkeermogelijkheden.2 Dat bezwaarde heeft
nagelaten zich te oriënteren op de parkeermogelijkheden van fietsen in het gebied van de
omgeving van het NS-station Amsterdam Amstel , komt voor haar rekening. Het had bezwaarde

2 Rechtbank Amsterdam 16 februari 2016, ECLI:NL:RBAMS:2015:1603

voldoende duidelijk kunnen zijn dat het verboden is om aldaar haar fiets buiten de daarvoor
bestemde parkeervoorziening te plaatsen. Dat er bij dit bord geen verwijzing naar de APV of de
consequenties van het niet opvolgen van het bord staat, doet hier niet aan af. De tekst van het
bord levert dan ook geen bijzondere omstandigheid op om van handhaving af te zien.

Bovendien is het niet de aanwezigheid van borden die de regel in het leven roept. Het is de
bevoegdheid in de APV en het Aanwijzingsbesluit die maken dat er een bepaalde regime geldt in
het gebied. Het al dan niet aanwezig zijn van een bord doet daarom niet af aan de geldende regels.
Hierbij wordt verwezen naar de uitspraak van de Afdeling bestuursrechtspraak van de Raad van
State van 2 juli 2014 (ECLI:NL:RVS:2014:2398).

Bezwaarde verzoekt u de kosten in de bezwaarfase te vergoeden. De kosten bedragen ?47,00 voor
vervangend vervoer en ?22,50 aan administratiekosten.

Nu is gebleken dat de overtreding vast staat, de juiste procedure is gevolgd en de bezwaren niet
worden gevolgd, wordt geconcludeerd dat bezwaarde niet in aanmerking komt voor vergoeding
van de kosten voor vervangend vervoerd en de aan het Fietsdepot betaalde administratiekosten.

7. Conclusie
Op grond van het voorgaande ben ik van oordeel dat het bezwaar ongegrond is en dat het bestreden
besluit in stand dient te blijven. [NAAM] komt niet in aanmerking voor een kostenvergoeding.

Adviseur,

Lisette [NAAM]