Advies van de bezwaarschriftencommissie Juridisch Bureau
Aan           Het college van burgemeester en wethouders van de gemeente Amsterdam
Zaaknummer    JB.23.015626.001
Datum         16 november 2023
Onderwerp     Advies naar aanleiding van het bezwaarschrift van mevrouw [NAAM]

Geacht college,

1. Inleiding
Op 7 september 2023 om 11:19 uur heeft de handhaver, namens u, de fiets van mevrouw [NAAM]
(hierna:  bezwaarde)  verwijderd  uit  het  gebied  rond  het  NS-station  Amsterdam  RAI
(Europaboulevard)  en  opgeslagen  bij  het  Fietsdepot.  De  fiets  van  bezwaarde  stond  volgens  het
besluit niet geparkeerd in de daarvoor bestemde voorziening. Het besluit is op 7 september 2023 om
08:55 uur bekendgemaakt. Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de gronden uit het bezwaarschrift als volgt:
. [NAAM]  geeft  aan  dat  haar  fiets  is  weggenomen  van  onder  de  brug  naast  het
metrostation Amsterdam RAI.
. [NAAM]  geeft  aan  dat  er  duidelijke  borden  zijn  die  aangeven  dat  je  je  fiets  veertien
dagen binnen de witte lijnen mag laten staan.
. [NAAM] geeft aan dat er ook een bord bij de brug staat dat aangeeft dat je daar niet
mag parkeren. Echter stond haar fiets direct naast het bord, heel dicht bij de muur.
. [NAAM] geeft aan dat zij over het algemeen het verwijderen van fietsen op plaatsen
waar ze niet horen te staan, ondersteunt. Maar in dit geval was er geen manier voor haar,
en  veel  andere  mensen,  om  zelfs  maar  te  vermoeden  of  te  weten  dat  fietsen  daar  niet
geparkeerd mochten worden.
. [NAAM] geeft aan dat zij daarom vraagt om restitutie en zij ook graag een duidelijk
antwoord  wil  op  de  kwestie  of  je  nu  wel  of  niet  fietsen  mag  parkeren  op  die  plek,
aangezien dit de tweede keer is dat dit haar overkomt.

4. Horen van bezwaarde
Op  1  november  2023  is  er  telefonisch  contact  geweest  met  bezwaarde. [NAAM]  heeft
ingestemd met telefonisch horen. [NAAM] heeft samengevat het volgende aangevoerd:
. [NAAM] heeft aangegeven dat de bebording op locatie misleidend is.
. [NAAM]  heeft  aangegeven  dat  zij  dacht  dat  parkeren  was  toegestaan  vanwege  een
bordje  onder  de  brug  waarop  stond  dat  fietsparkeren  binnen  de  witte  lijnen  maximaal
veertien dagen is toegestaan.
. [NAAM]  heeft  aangegeven  dat  zij  benadrukt  dat  de  fiets  was  geparkeerd  nabij  het
verkeersbord dat aangaf dat parkeren was toegestaan en niet bij het bordje dat aangaf
dat het niet mocht, wat haar deed geloven dat het toegestaan was.
. [NAAM] heeft aangegeven dat zij benadrukt dat de fiets niet in de weg stond.
. [NAAM] heeft aangegeven dat medewerkers van een bedrijf in de buurt het ook raar
vonden en aangaven dat het niet vaak voorkomt dat zoveel fietsen worden verwijderd.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van  de  veiligheid  en  ter  voorkoming  van  hinder  een  gebied  worden  aangewezen  waarin  fietsen
uitsluitend in de daarvoor bestemde voorziening mogen worden geparkeerd. Door het intensief
gebruik  en  hoge  fietsparkeerdruk  is  het  gebied  rond  het  NS-station  Amsterdam  RAI  door  het
college  van  burgemeester  en  wethouders  aangewezen  als  gebied  waarin  het  verboden  is  om
fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet  bestuursrecht  (Awb).  Op  grond  hiervan  kunt  u  een  overtreding  zelf  beëindigen  door  het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te  geven.  Door  middel  van  informatieborden  wordt  gewezen  op  het  verbod  fietsen  buiten  de
fietsvoorzieningen te parkeren.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond op het trottoir en buiten de
wit  omlijnde  fietsparkeervakken  geparkeerd.  Voor  een  handhaver  is  bepalend  hoe  hij  de  fiets
aantreft. Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt, gelet op de druk op de
openbare ruimte in het gebied en de aanzuigende werking van verkeerd geparkeerde fietsen, niet
wenselijk geacht en zou in feite leiden tot het gedogen van overtredingen.

Uit de foto's in het constateringsformulier blijkt dat de fiets voorzien was van een sticker. Uit het
constateringsformulier blijkt dat de sticker op 7 september 2023 om 08:55 uur is aangebracht, en
dat de fiets op 7 september 2023 om 11:19 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde stelt dat zij de bebording op locatie misleidend acht. Zij dacht dat het toegestaan was
om haar fiets op de betreffende locatie neer te zetten. Daarbij benadrukt bezwaarde dat haar fiets
op die plek niet in de weg stond. De commissie overweegt hiertoe het volgende.

De commissie stelt vast dat uit het constateringsformulier en de foto's, die door Handhaving zijn
gemaakt  op  het  moment  van  verwijdering  van  de  fiets,  is  op  te  maken  dat  de  fiets  niet  in  de
daartoe bestemde fietsvoorziening stond geparkeerd. De fiets stond namelijk op het trottoir en
buiten de wit omlijnde fietsparkeervakken geparkeerd. Voor een handhaver is bepalend hoe hij de
fiets  aantreft.  De  plek  waar  bezwaarde  haar  fiets  heeft  geparkeerd,  valt  daarbij  onder  het
aangewezen  gebied.  Dit  betekent  dat  fietsen  die  buiten  de  daarvoor  bestemde
parkeervoorziening  staan  geparkeerd,  kunnen  worden  verwijderd.  Dat  de  fiets  mogelijk  geen
hinder  veroorzaakte  op  dat  moment,  doet  aan  het  voorgaande  niets  af.  Het  veroorzaken  van
hinder is namelijk geen vereiste om de fiets te mogen verwijderen.

Voorts vindt de commissie het vervelend dat bezwaarde niet op de hoogte was van de geldende
regeling waardoor zij haar fiets buiten de voorziening geparkeerd heeft. Hoewel er door middel
van  verschillende  informatieborden  gewezen  wordt  op  het  verbod  om  buiten  een  daarvoor
bestemde  voorziening  te  parkeren,  wordt  overwogen  dat  het  niet  de  borden  zijn  die  het
parkeerverbod in het leven roepen. Het is de bevoegdheid in de APV en het Aanwijzingsbesluit die
maken dat er een bepaald regime geldt in het gebied. Het al dan niet aanwezig zijn van een bord
doet daarom niet af aan de geldende regels.2

2 Raad van State 2 juli 2014, ECLI:NL:RVS:2014:2398.

6.3 Ten aanzien van de kosten
Bezwaarde  vraagt  om  compensatie  van  de  door  bezwaarde  aan  het  Fietsdepot  betaalde
administratiekosten. Hiertoe overweegt de commissie als volgt.

Ten  aanzien  van  de  door  bezwaarde  aan  het  Fietsdepot  betaalde  administratiekosten  wordt
overwogen dat bezwaarde alleen in aanmerking komt voor een vergoeding, indien blijkt dat niet
de juiste procedure voor verwijdering is gevolgd. Hiervan is geen sprake. De commissie adviseert
daarom om geen kostenvergoeding toe te kennen.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden  besluit  in  stand  dient  te  blijven. [NAAM]  komt  niet  in  aanmerking  voor  een
kostenvergoeding.

Adviseur,

Dhr. [NAAM]