Advies van de bezwaarschriftencommissie Juridisch Bureau

Aan           Het college van burgemeester en wethouders van Amsterdam
Zaaknummer    JB.19.009217.001
Datum         11 november 2019
Onderwerp     Advies naar aanleiding van het bezwaarschrift van mevrouw [NAAM]

Geacht college,

1. Inleiding
Op 5 juni 2019 heeft de handhaver, namens u, de fiets van [NAAM]  (hierna: bezwaarde) verwijderd uit
het gebied rond het NS-station Amsterdam Zuid en opgeslagen bij het Fietsdepot. De fiets van
bezwaarde stond volgens het besluit niet geparkeerd in de daarvoor bestemde voorziening. Het
besluit is op 5 juni 2019 bekendgemaakt.

Tegen dit besluit is tijdig een bezwaarschrift ingediend.

2. Advies
Ik adviseer u:
.  het bezwaar ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe ik tot dit advies ben gekomen.

3. De bezwaren
Samengevat luiden de bezwaren als volgt:

-  [NAAM] voert aan dat zij op 5 juni 2019 om 06:15 uur haar fiets bij een van de drie
metalen fietsrekken bij NS- Station Zuid heeft geparkeerd. Toen zij terugkwam van
een retourtje Schiphol om haar familie uit te zwaaien, bleken alle fietsen te zijn
verwijderd. [NAAM] voert aan dat nergens bij de metalen rekken een bordje stond
dat daar geen fietsen gestald mogen worden.
-  [NAAM] voert aan dat zij naar haar werk moest en zich de volgende dag gehaast
heeft naar het Fietsdepot om haar fiets op te halen, tegen betaling van ? 22,50.

4. Horen van bezwaarde
Op 8 november 2019 is er telefonisch contact geweest met bezwaarde. [NAAM] heeft
ingestemd met telefonisch horen. [NAAM] heeft tijdens dat gesprek  samengevat het volgende
aangevoerd.

Bezwaarde gaf aan dat ze naar Schiphol ging en daarom haar fiets had geparkeerd bij de Hema bij
Station Zuid. Ze dacht dat de rekken die daar stonden daarvoor bedoeld waren. [NAAM] weet
dat er sinds een tijd een ondergrondse stalling is, maar wist niet dat ze haar fiets daar niet mocht
neerzetten. Er stonden volgens haar nergens borden. [NAAM] gaf aan dat de gemeente volgens
haar duidelijker moet maken voor mensen bij Station Zuid dat de fietsen alleen in de fietsenrekken
geparkeerd mogen worden. Het weghalen van fietsen op grond van regels die weliswaar zijn
vastgesteld, maar onvoldoende duidelijk zijn voor de burger, doet bezwaarde denken aan de
bureaucratische Vogons uit de BBC serie `The Hitchhiker's Guide tot he Galaxy'.

5. Juridisch kader
Ingevolge artikel 4.27, lid 3 en 4, van de APV kan in het belang van de veiligheid en ter voorkoming
van hinder een gebied worden aangewezen waarin fietsen uitsluitend in de daarvoor bestemde
voorziening (lees: een fietsenrek) mogen worden geparkeerd. Door het intensief gebruik en hoge
fietsparkeerdruk is het gebied rond het NS-station Amsterdam Zuid, waaronder de locatie
Zuidplein, door het college van burgemeester en wethouders aangewezen als gebied waarin het
verboden is om fietsen buiten de daarvoor bestemde voorzieningen te parkeren1.

Verder zijn van toepassing artikel 5:21, artikel 5:24, artikel 5:25 en artikel 5:29 van de Awb. Op
grond hiervan kunt u een overtreding zelf beëindigen door het meevoeren en opslaan van de fiets,
nadat u de betrokkene in de gelegenheid heeft gesteld zelf de overtreding op te heffen. Tevens
kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de rekken
te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond tegen een metalen rek.
Voor een handhaver is bepalend hoe hij de fiets aantreft.

Overtreding van artikel 4.27, lid 4, van de APV staat hiermee vast.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'

Uit het constateringsformulier volgt dat in dit geval  de begunstigingstermijn van één uur om op 5
juni 2019 om 07:00 uur is gegeven en dat de fiets van bezwaarde na afloop van de termijn, op 5 juni
2019 om 08:31 uur nog steeds buiten de fietsvoorziening is aangetroffen. De fiets is daarom
verwijderd door uw handhavers.

Hieruit volgt dat u de juiste procedure heeft gevolgd bij het verwijderen van de fiets.

Bezwaarde voert aan dat nergens bij de metalen rekken een bordje stond dat daar geen fietsen
gestald mogen worden. [NAAM] gaf aan dat de gemeente volgens haar duidelijker moet maken
voor mensen bij Station Zuid dat de fietsen alleen in de fietsenrekken geparkeerd mogen worden.

De commissie merkt op dat de gebieden rond alle NS-stations in Amsterdam zijn aangewezen als
gebied waar het verboden is een fiets buiten de daarvoor bestemde voorziening te parkeren. Op
verschillende plekken in die gebieden hangen bordjes om aan te geven dat een fiets in de daarvoor
bestemde voorziening geparkeerd moet worden. Door middel van deze borden wordt echter
uitsluitend gewezen op het verbod om buiten de voorziening te parkeren. Het zijn niet de borden
die het parkeerverbod in het leven roepen. Het is de bevoegdheid in de APV en het
Aanwijzingsbesluit die maken dat er een bepaald regime geldt in het gebied. Het al dan niet
aanwezig zijn van een bord doet daarom niet af aan de geldende regels, waarbij wordt verwezen
naar de uitspraak van de Afdeling bestuursrechtspraak van de Raad van State van 2 juli 2014
(ECLI:NL:RVS:2014:2398).

Bezwaarde voert aan dat zij naar haar werk moest en zich de volgende dag gehaast heeft naar het
Fietsdepot om haar fiets op te halen, tegen betaling van ? 22,50.

Nu is gebleken dat de overtreding vast staat, de juiste procedure is gevolgd en de bezwaren niet
worden gevolgd, wordt geconcludeerd dat bezwaarde niet in aanmerking komt voor vergoeding
van de kosten.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden  besluit  in  stand  dient  te  blijven. [NAAM]  komt  niet  in  aanmerking  voor  een
kostenvergoeding.

Adviseur,

Lisette [NAAM]