Advies van de bezwaarschriftencommissie Juridisch Bureau

Aan           Het college van burgemeester en wethouders van Amsterdam
Zaaknummer    JB.18.005476.001
Datum         31 juli 2018
Onderwerp     Advies naar aanleiding van het bezwaarschrift van de heer [NAAM] college,

1. Inleiding
Op 2 mei 2018 heeft de handhaver de fiets van [NAAM] (hierna: [NAAM]) verwijderd van de
locatie Van Ostadestraat en opgeslagen bij het Fietsdepot. De fiets van [NAAM] stond volgens het
besluit langer dan zes weken onafgebroken op dezelfde plaats geparkeerd. Het besluit is op 19 april
2018 bekendgemaakt.

Tegen dit besluit is een bezwaarschrift ingediend. Het bezwaarschrift is ontvangen op 5 juli 2018. Bij
brief van 12 juli 2018 is de ontvangst van het bezwaarschrift bevestigd.

2. Ontvankelijkheid
Alvorens het bezwaarschrift inhoudelijk kan worden behandeld, dient beoordeeld te worden of het
bezwaarschrift ontvankelijk is. De commissie overweegt daartoe het volgende.

Het besluit is bekend gemaakt op 19 april 2018. De termijn voor het indienen van het
bezwaarschrift ving aan op 20 april 2018. Volgens de uitspraak van 10 oktober 2016 Rechtbank
Den Haag1 is de sticker op de fiets het besluit. Gelet op artikel 6:7 jo. 6:8 van de Algemene wet
bestuursrecht (hierna: Awb) was 31 mei 2018 de laatste dag waarop het bezwaarschrift kon
worden ingediend. Het bezwaarschrift is ontvangen op 5 juli 2018. Daarmee staat vast dat het
bezwaarschrift niet tijdig is ingediend.

De vraag is vervolgens of de termijnoverschrijding verschoonbaar is te achten. Slechts in zeer
bijzondere gevallen wordt het bezwaarschrift bij te late indiening in behandeling genomen.
Bezwaarde moet dan aantonen dat het hem niet aan te rekenen is, dat hij te laat is met zijn
bezwaarschrift.

Bij brief van 12 juli 2018 is [NAAM] in de gelegenheid gesteld om schriftelijk te laten weten
waarom het bezwaarschrift te laat is ingediend. [NAAM] heeft per e-mail van 18 juli 2018 hierop
gereageerd.

Bezwaarde heeft aangevoerd dat hij zijn fiets op 30 mei 2018 bij het Fietsdepot heeft opgehaald.
Voorts heeft [NAAM] aangegeven dat hij door het Fietsdepot niet op de hoogte is gebracht van
het feit dat de bezwaartermijn al liep. [NAAM] stelt dat hij enkel is gewezen op het feit dat hij

1 ECLI:NL:RBDHA:2016:12168

zes weken de tijd had om zijn fiets op te halen. [NAAM] geeft aan dat hij door de medewerker
bij het Fietsdepot te horen heeft gekregen dat de bezwaartermijn inging vanaf het moment van
ophalen van de fiets.

Overwogen wordt dat uit de door [NAAM] gegeven toelichting niet is gebleken dat [NAAM]
een geldige reden voor termijnoverschrijding had. Bij het ophalen van de fiets heeft [NAAM]
het kennisgeving besluit overhandigd gekregen. Op de achterkant van het kennisgeving besluit is
de bezwaarclausule te vinden, waarin staat vermeld dat [NAAM] binnen zes weken na de datum
waarop een sticker op zijn fiets is aangebracht bezwaar kan indienen.

Geconcludeerd wordt dat niet is gebleken dat het [NAAM] niet aangerekend kan worden dat er
niet tijdig bezwaar is ingediend.

3. Advies
Op grond van het vorenstaande adviseer ik u:
-  Het bezwaarschrift niet-ontvankelijk te verklaren.

Adviseur,

Mw. [NAAM]