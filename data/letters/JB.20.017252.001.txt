Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.20.017252.001
Datum        26 november 2020
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 6 oktober 2020 om 17:49 uur heeft de handhaver, namens u, de fiets van [NAAM]
(hierna: bezwaarde) verwijderd uit het gebied rond het NS-station Amsterdam Centraal
(Stationsplein) en opgeslagen bij het Fietsdepot. De fiets van bezwaarde stond volgens het besluit
niet geparkeerd in de daarvoor bestemde voorziening. Het besluit is op 6 oktober 2020 om 13:45
uur bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] stelt dat hij zijn fiets heeft vastgemaakt aan een paal met een bord dat aangaf
'in de rekken/vakken'. De fiets van bezwaarde stond netjes binnen het vak.
.  Vanwege het bord was bezwaarde in de veronderstelling dat hij zijn fiets op een legitieme
plek had geparkeerd, namelijk in een met witte streep aangegeven vak. Verwijdering van
de fiets was dus volgens bezwaarde niet nodig geweest.
. [NAAM] geeft verder aan dat hij voor ?52,06 aan kosten heeft gemaakt en deze graag
vergoed krijgt. Het betreft ? 9,07 aan Uber kosten, een bedrag van ? 20,49 voor een nieuw
(ketting)slot en een bedrag van ? 22,50 voor administratiekosten die bezwaarde heeft
moeten betalen aan het Fietsendepot.

4. Horen van bezwaarde
Op 24 november 2020 is er telefonisch contact geweest met bezwaarde. [NAAM] herhaalt
hetgeen hij in zijn bezwaarschrift heeft aangegeven en heeft daarnaast samengevat het volgende
aangevoerd:
. [NAAM] geeft aan dat hij niet begrijpt waarom de fiets is verwijderd. [NAAM]
benadrukt dat hij zijn fiets aan een paal in een vak heeft geparkeerd. De paal was voorzien
van een bord waarop stond `in de rekken/vakken'. Hij was in de veronderstelling dat hij
zich had gehouden aan de op het bord aangegeven regels voor het parkeren van zijn fiets.
. [NAAM] geeft aan dat de meneer van het fietsdepot aangaf dat het verkeerd op het
bord staat aangegeven.
. [NAAM] geeft aan dat hij uit Alphen aan de Rijn komt. Er is daar is niet zo zeer sprake
van handhaving op fietsen en daar is het normaal om de fiets aan een paal op slot te
zetten.
.  De kosten voor het verwijderen van de fiets, en de daarnaast bijkomende kosten, waren
voor bezwaarde vrij hoog. Gelet op het feit dat bezwaarde een student is, is dat voor hem
niet te betalen.

5. Juridisch kader
Ingevolge artikel 4.27 lid 3 en 4 APV kan in het belang van de veiligheid en ter voorkoming van
hinder een gebied worden aangewezen waarin fietsen uitsluitend in de daarvoor bestemde
voorziening (lees: een fietsenrek of fietsparkeervak) mogen worden geparkeerd. Door het
intensief gebruik en hoge fiets parkeerdruk is het gebied rond het NS-station Amsterdam Centraal
door het college van burgemeester en wethouders aangewezen als gebied waarin het verboden is
om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod op buiten de rekken te
parkeren.
Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets staat tegen een paal en naast een

1 Gemeenteblad van 3 mei 2016, nr 55896, 'Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

witte lijn geparkeerd, maar niet in een daarvoor bestemde fietsparkeervoorziening. Voor een
handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 6 oktober 2020 om 13:45 uur is aangebracht, en dat de fiets dezelfde dag om 17:49
uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Samengevat stelt bezwaarde dat hij zijn fiets heeft vastgemaakt aan een paal met een bord dat
aangaf 'in de rekken/vakken'. De fiets stond niet in de rekken, maar wel binnen het vak. Vanwege
het bord was bezwaarde in de veronderstelling dat hij zijn fiets op een legitieme plek had
geparkeerd, namelijk in een met witte streep aangegeven vak. [NAAM] geeft aan dat, als het
aangegeven vak niet als fietsparkeervak wordt aangemerkt, hij dit als bijzonder verwarrend
ervaart en op grond daarvan bezwaar wil maken tegen de verwijdering van zijn fiets. De commissie
overweegt hiertoe het volgende.

Hoewel er rond het NS-station Amsterdam Centraal door middel van verschillende
informatieborden gewezen wordt op het verbod om buiten een daarvoor bestemde voorziening te
parkeren, wordt overwogen dat door middel van borden uitsluitend gewezen wordt op het verbod
om buiten de voorziening te parkeren. Het zijn niet de borden die het parkeerverbod in het leven
roepen. Het is de bevoegdheid in de APV en het Aanwijzingsbesluit die maken dat er een bepaald
regime geldt in het gebied. Het al dan niet aanwezig zijn van een bord doet daarom niet af aan de
geldende regels.2

De commissie merkt daarnaast op dat uit het constateringsformulier en de foto's die zijn gemaakt
bij de verwijdering van de fiets, blijkt dat de fiets buiten de fietsvoorziening is aangetroffen. De
fiets staat tegen een paal en naast een witte lijn geparkeerd, maar niet in een daarvoor bestemde
fietsparkeervoorziening. De witte belijning rondom dit gebied van het NS-station Amsterdam-
Centraal is een afscheiding voor het eiland bij het station. Het betreft dus geen fietsparkeervak om
een fiets in te parkeren. Dat de natuurlijke inrichting van het gebied bij bezwaarde de

2 Raad van State 2 juli 2014, ECLI:NL:RVS:2014:2398.

veronderstelling heeft gewekt dat het zou gaan om een dergelijk vak, is betreurenswaardig maar
maakt niet dat het als fietsparkeervak aangemerkt kan worden. Mede door de aanwezigheid van
fietsenrekken binnen de belijning is kenbaar gemaakt dat de fiets in een fietsenrek geparkeerd
dient te worden. De commissie volgt bezwaarde niet in zijn standpunt.

Ten overvloede merkt de commissie op dat op grond van artikel 4.2 van de APV het bovendien
verboden is om een fiets tegen een paal met een verkeers- of informatiebord te parkeren en vast
te maken.

6.3 Ten aanzien van de kosten
Bezwaarde geeft verder aan dat hij voor ?52,06 aan kosten heeft gemaakt en deze graag vergoed
krijgt. Het betreft ? 9,07 aan Uber kosten, een bedrag van ? 20,49 voor een nieuw (ketting)slot en
een bedrag van ? 22,50 voor administratiekosten die bezwaarde heeft moeten betalen aan het
Fietsendepot. Voor de kosten voor het openbaar vervoer heeft bezwaarde bij zijn bezwaarschrift
een declaratieoverzicht gestuurd waaruit blijkt dat op 8 oktober 2020 kosten zijn gemaakt, voor
het ophalen van zijn fiets, met vervoersbedrijf Uber voor een totaalbedrag van ? 9,07. Voor wat
betreft de kosten van het slot heeft bezwaarde een printscreen verstuurd van de webshop
Bol.com, waar te zien is dat het slot ?20,49 kost. De commissie overweegt hiertoe het volgende.

Ten aanzien van de administratiekosten van het Fietsdepot en het opengebroken slot wordt
overwogen dat bezwaarde alleen in aanmerking komt voor een vergoeding, indien blijkt dat niet
de juiste procedure voor verwijdering is gevolgd. Hiervan is geen sprake. Hoewel het
betreurenswaardig is dat bezwaarde zijn slot niet meer kan hergebruiken, leidt dit niet tot een
kostenvergoeding.

Ten aanzien van de kosten voor het vervangend vervoer merkt de commissie op dat, nu op grond
van het eerder genoemde is geoordeeld dat de fiets op juiste grond is verwijderd en is
meegenomen, er geen aanleiding is om over te gaan tot vergoeding van de overige gemaakte
kosten. De commissie is derhalve van oordeel dat het verzoek tot vergoeding van hiervoor
genoemde kosten afgewezen dient te worden.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mevrouw [NAAM]