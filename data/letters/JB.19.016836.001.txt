Advies van de bezwaarschriftencommissie Juridisch Bureau

Aan           : Het college van burgemeester en wethouders van Amsterdam
Dossiernummer : JB.19.016836.001
Datum         : 3 januari 2020
Onderwerp     : Advies naar aanleiding van het bezwaarschrift van [NAAM]

Geacht college,

1. Inleiding
Op 13 november 2019 om 12:28 uur heeft de handhaver, namens u, de fiets van [NAAM]
(hierna: bezwaarde) verwijderd uit het gebied rond het NS-station Amsterdam Centraal (Prins
Hendrikkade) en opgeslagen bij het Fietsdepot. De fiets van bezwaarde stond volgens het besluit
niet geparkeerd in de daarvoor bestemde voorziening. Het besluit is op 13 november 2019 om 7:55
uur bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaar ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren als volgt:
. [NAAM] stelt dat het fietsenbeleid niet consequent wordt uitgevoerd in het gebied
waar zijn fiets is verwijderd-
. [NAAM] stelt dat het beleid onvoldoende duidelijk en helder is voor de burger. In
aanvulling daarop voert bezwaarde aan dat de burger onvoldoende tijd krijgt om de
overtreding te corrigeren -
. [NAAM] voert aan dat zijn fiets tegen de brug bij een droogbak stond geparkeerd, net
als veel andere fietsen. De fiets stond niets en niemand in de weg-
. [NAAM] voert aan dat er geen sprake was van een evenement of werkzaamheden-
. [NAAM] stelt dat zijn fiets niet langer dan 30 minuten op de locatie stond geparkeerd,
voordat deze een sticker kreeg-

. [NAAM] geeft aan dat de fiets in prima staat was-
. [NAAM] voert aan dat er geen aanwijzingen waren dat fietsen daar niet mochten
worden geparkeerd-
. [NAAM] geeft aan dat de begunstigingstermijn van 60 minuten onredelijk en buiten
proportioneel is.

4. Horen van bezwaarde
Op 19 december 2019 heeft er telefonisch contact plaatsgevonden met bezwaarde. Kort
samengevat heeft bezwaarde zijn bezwaren als volgt toegelicht. [NAAM] herhaalde de in het
bezwaarschrift naar voren gebrachte bezwaren. Samengevat werd het volgende benadrukt:
. [NAAM] gaf aan dat de fiets een heel stuk van NS-station Amsterdam Centraal af
geparkeerd stond: in ieder geval een meter of 300-
. [NAAM] acht het niet-proportioneel dat fietsen daar verwijderd worden, zeker nu het
zo ver van het station af was waar de fiets stond. [NAAM] begrijpt niet dat dat gedeelte
van de Prins Hendrikkade aangewezen gebied is waarin een verbod geldt op het parkeren
van  fietsen buiten de daartoe bestemde  fietsparkeervoorziening-
. [NAAM] vindt dat de gemeente beter over de dergelijke regelgeving dient te
communiceren met de burger. Hij acht het beleid erg onduidelijk en onvoldoende kenbaar
voor de burger. Ook de sticker acht bezwaarde erg onduidelijk. [NAAM] stelt dat de
burger geen redelijke kans krijgt om op de hoogte te zijn van de geldende regelgeving-

5. Juridisch kader
Ingevolge artikel 4.27, lid 3 en 4, van de Algemene Plaatselijke Verordening (APV) kan in het
belang van de veiligheid en ter voorkoming van hinder een gebied worden aangewezen waarin
fietsen uitsluitend in de daarvoor bestemde voorziening (lees: een fietsenrek/fietsvak/fietsnietje)
mogen worden geparkeerd. Door het intensief gebruik en hoge fietsparkeerdruk is het gebied
rond het NS-station Amsterdam Centraal door het college van burgemeester en wethouders
aangewezen als gebied waarin het verboden is om fietsen buiten de daarvoor bestemde
voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de rekken
te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond geparkeerd en was
vastgemaakt aan de leuning van een brug op de Prins Hendrikkade. Voor een handhaver is
bepalend hoe hij de fiets aantreft.

Overtreding van artikel 4.27, lid 4, van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van een uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 13 november 2019 om 7:55 uur is aangebracht, en dat de fiets op 13 november 2019
om 12:28 is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] stelt dat niet consequent wordt gehandhaafd in het gebied waar zijn fiets is verwijderd.
Veel  andere fietsen stonden eveneens buiten de voorziening geparkeerd. De commissie
overweegt hiertoe het volgende.

De handhavingscapaciteit is beperkt en daarom kunnen niet alle fietsen die in aanmerking komen
voor verwijdering tegelijkertijd worden verwijderd. Dat andere fietsen niet zijn verwijderd, leid er
niet toe dat bezwaarde zijn fiets onterecht is verwijderd.

[NAAM] stelt dat het beleid voor de burger onvoldoende duidelijk is en dat er geen
aanwijzingen waren dat fietsen daar niet mochten worden geparkeerd. De commissie overweegt
hiertoe het volgende.

De gebieden rond alle NS-stations in Amsterdam zijn aangewezen als gebied waar het verboden is
een fiets buiten de daarvoor bestemde voorziening te parkeren. Door middel van
informatieborden wordt uitsluitend gewezen op het verbod om buiten de rekken te parkeren. Het

zijn het niet de borden die het parkeerverbod in het leven roepen. Het is de bevoegdheid in de APV
en het Aanwijzingsbesluit die maken dat er een bepaald regime geldt in het gebied. Het al dan niet
aanwezig zijn van een bord doet daarom niet af aan de geldende regels, waarbij wordt verwezen
naar de uitspraak van de Afdeling bestuursrechtspraak van de Raad van State van 2 juli 2014
(ECLI:NL:RVS:2014:2398). Hetgeen bezwaarde heeft aangevoerd, wordt daarom niet gevolgd.
Van een verkeersdeelnemer mag immers worden verwacht dat hij onderzoek doet naar de ter
plaatse geldende verkeerssituatie. Dat bezwaarde heeft nagelaten om zich te oriënteren op de
parkeermogelijkheden van fietsen in het gebied rond het NS-station Amsterdam Centraal, komt
voor zijn rekening.

[NAAM] geeft aan dat de fiets niet in de weg stond en geen gevaar opleverde voor de
veiligheid.

Overwogen kan worden dat de plek waar bezwaarde zijn fiets heeft geparkeerd, valt onder het
aangewezen gebied. Dit betekent dat fietsen die buiten de daarvoor bestemde
parkeervoorziening staan geparkeerd, kunnen worden verwijderd. Het veroorzaken van hinder is
hiervoor geen vereiste.

[NAAM] geeft daarnaast aan dat de fiets in prima staat was en dat er geen sprake was van een
evenement of werkzaamheden.

De commissie herhaalt hiertoe dat de plek waar bezwaarde zijn fiets heeft geparkeerd, valt onder
het aangewezen gebied. Dit betekent dat fietsen die buiten de daarvoor bestemde
parkeervoorziening staan geparkeerd, kunnen worden verwijderd. Dat de fiets van bezwaarde in
prima staat verkeerde en dat er geen sprake was van een evenement of werkzaamheden wordt
dan ook niet betwist.

[NAAM] stelt dat zijn fiets niet langer dan 30 minuten op de locatie stond geparkeerd, voordat
deze een sticker kreeg. Daarnaast geeft bezwaarde aan dat de begunstigingstermijn van 60
minuten onredelijk en buiten proportioneel is.

De commissie overweegt in dit kader dat de procedure van verwijdering van de fiets en de
procedure van de beslissing op het bezwaarschrift van bezwaarde volgens de wettelijke regels zijn
verlopen. Fietsen die buiten een voorziening geparkeerd staan in een aangewezen gebied mogen
immers direct worden gestickerd. De commissie merkt verder op dat de begunstigingstermijn een
gestandaardiseerde termijn is waarbinnen een overtreder de overtreding zelf ongedaan kan
maken. Een langere begunstigingstermijn wordt gelet op de druk op de openbare ruimte in het
gebied en de aanzuigende werking van verkeerd geparkeerde fietsen niet wenselijk geacht en zou
in feite leiden tot het gedogen van overtredingen.

Verder voert bezwaarde aan dat zijn fiets een heel stuk van NS-station Amsterdam Centraal af
geparkeerd stond. [NAAM] acht het niet-proportioneel dat fietsen in die omgeving verwijderd

worden. [NAAM] begrijpt niet dat dat gedeelte van de Prins Hendrikkade aangewezen gebied
is. De commissie overweegt hiertoe het volgende.

Gelet op de druk op de openbare ruimte in het gebied rond het NS-station Amsterdam Centraal en
de aanzuigende werking van verkeerd geparkeerde fietsen is het gebied aangewezen, waardoor
fietsen die daar buiten de voorziening staan geparkeerd, kunnen worden verwijderd. De fiets van
bezwaarde stond buiten de voorziening geparkeerd in dit gebied. Na het verstrijken van de
begunstigingstermijn was het verwijderen van de fiets de enige manier om overtreding te
beëindigen. Overwogen wordt dat de gevolgen die daaruit voortvloeien voor rekening komen van
de overtreder.

[NAAM] stelt dat de gemeente beter over regelgeving omtrent het verwijderen van fietsen,
dient te communiceren met de burger. Hij acht het beleid erg onduidelijk en onvoldoende kenbaar
voor de burger. Ook de sticker acht bezwaarde erg onduidelijk.

Hetgeen bezwaarde heeft aangevoerd, wordt niet gevolgd. Dat bezwaarde niet op de hoogte was
van de geldende regels omtrent het verbod op het parkeren buiten de voorziening is zijn eigen
verantwoordelijkheid en ontslaat hem niet van de verplichting zich aan deze regels te houden. Via
de gebruikelijke communicatiekanalen van de gemeente had bezwaarde op de hoogte kunnen zijn
van deze regel.

7. Conclusie
Op grond van het voorgaande ben ik van oordeel dat het bezwaar ongegrond is en dat het bestreden
besluit in stand dient te blijven. [NAAM] komt niet in aanmerking voor een kostenvergoeding.

Adviseur,

[NAAM]