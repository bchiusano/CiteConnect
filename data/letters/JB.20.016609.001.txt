Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.20.016609.001
Datum         11 november 2020
Onderwerp     Advies naar aanleiding van het bezwaarschrift van [NAAM]

Geacht college,

1. Inleiding
Op 12 oktober 2020 om 11:29 uur heeft de handhaver, namens u, een fiets van [NAAM] (hierna:
bezwaarde) verwijderd uit de omgeving van de Kinkerstraat/De Hallen (Kinkerstraat) te Amsterdam
en opgeslagen bij het Fietsdepot. De fiets van bezwaarde stond volgens het besluit niet geparkeerd
in de daarvoor bestemde voorziening. Het besluit is volgens het constateringsformulier op 12
oktober 2020 om 09:48 uur bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] voert aan haar fiets om precies 09:45 uur te hebben geparkeerd op de
betreffende plek-
. [NAAM] was in de overtuiging dat zij haar fiets had geparkeerd aan een fietsnietje, aan
de andere kant van de boom stond er namelijk ook een fiets geparkeerd-
. [NAAM] geeft aan dat zij na terugkomst van de film tot grote schrik zag dat haar fiets
was verwijderd. Op de betreffende plek stond er alweer een nieuwe fiets geparkeerd-
. [NAAM] geeft aan dat haar verteld is door de medewerker van de Dumpwinkel dat het
op die plek `'schering en inslag'' is-
. [NAAM] geeft aan verbaasd te zijn over het feit dat er een sticker om 09:48 uur is
opgehangen en de fiets om 10:48 uur is verwijderd-
.  Verder geeft bezwaarde aan dat zij in de bioscoop zat, zij heeft dan ook nooit de kans
gehad om de fiets te verwijderen in slechts één uur tijd-

.  Tot slot geeft bezwaarde aan dat vanuit de plek van waar zij aankwam rijden het bord niet
op viel. Zij vraagt zich af hoe zij had moeten weten dat de paal geen fietsnietje betrof.

4. Horen van bezwaarde
Op 11 november 2020 is er telefonisch contact geweest met bezwaarde. [NAAM] heeft tijdens
dat gesprek haar bezwaren uit het bezwaarschrift herhaald en benadrukt. Daarnaast heeft
bezwaarde het volgende aangegeven:
. [NAAM] benadrukt dat onduidelijk staat aangegeven dat zij haar fiets niet op deze
manier mag parkeren en dat het onduidelijk is dat de nietjes bij de boom geen fietsnietjes
zijn-
. [NAAM] gaf aan dat er wellicht duidelijker gecommuniceerd kan worden naar de
burgers over het feit dat de palen geen fietsnietjes zijn-
. [NAAM] gaf aan dat de betreffende palen vroeger in Amsterdam wel als fietsnietjes
bestemd waren. Zij gaf aan dan ook niet beter te weten dan dat het daarvoor diende-
.  Verder gaf bezwaarde aan dat zij woont in Amsterdam-Oost en dat er daar vaker fietsen
op hinderlijke wijze staan geparkeerd, zoals aan een paal of buiten een parkeerplek. Er
wordt daar echter niet zo op gehandhaafd door de handhavers.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening mogen worden geparkeerd. Door het intensief
gebruik en hoge fiets parkeerdruk is het gebied rond de Kinkerstraat/De Hallen door het college
van burgemeester en wethouders aangewezen als gebied waarin het verboden is om fietsen
buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied rond de Kinkerstraat is het verboden fietsen buiten een
parkeervoorziening te plaatsen. Dit verbod wordt gehandhaafd teneinde de voetgangers die van
het gebied gebruik maken de ruimte te geven. Door middel van informatieborden wordt gewezen
op het verbod om buiten de rekken te parkeren.

1 Gemeenteblad 18 september 2018, nr. 197814, 'Uitvoering van een gebiedsaanwijzing op grond van art. 4, lid 3 Algemene
Plaatselijke Verordening APV ter beperking van het (brom) fietsparkeren inde openbare ruimte in het belang van de veiligheid en
ter voorkoming van hinder, gemeente Amsterdam'.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond tegen de stang aan bij de
boom geparkeerd. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van een uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 12 oktober 2020 om 09:48 uur is aangebracht, en dat de fiets diezelfde dag om 11:29
uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] voert aan haar fiets om precies 09:45 uur te hebben geparkeerd op de betreffende
plek. [NAAM] was in de overtuiging dat zij haar fiets had geparkeerd aan een fietsnietje. Aan de
andere kant van de boom stond er namelijk ook een fiets geparkeerd. Verder geeft bezwaarde aan
dat, vanuit de plek van waar zij aankwam rijden, het bord niet op viel. Zij vraagt zich af hoe zij had
moeten weten dat de paal geen fietsnietje betrof. De commissie overweegt hiertoe als volgt.

Herhaald wordt dat uit het constateringsformulier en de foto's die zijn gemaakt bij de verwijdering
van de fiets, blijkt dat de fiets buiten de fietsvoorziening is aangetroffen. De fiets stond tegen de
stang aan bij de boom geparkeerd en derhalve buiten de voorziening. Voor een handhaver is
bepalend hoe hij de fiets aantreft. In de Kinkerstraat wordt door middel van verschillende
informatieborden gewezen op het verbod om buiten een daarvoor bestemde voorziening te
parkeren. Het zijn echter niet de borden die het parkeerverbod in het leven roepen. Het is de
bevoegdheid in de APV en het Aanwijzingsbesluit die maken dat er een bepaald regime geldt in
het gebied. Het al dan niet aanwezig zijn van een bord doet daarom niet af aan de geldende
regels.2

Daarnaast merkt de commissie op dat binnen aangewezen gebieden een fiets op de juiste manier
in een fietsparkeervoorziening moet worden gezet. Dit kan een fietsparkeervak, fietsnietje,
fietsenrek of fietsenstalling zijn. Dat de natuurlijke inrichting van het gebied bij bezwaarde de
veronderstelling heeft gewekt dat de stang naast de boom onderdeel is van het fietsenrek is
betreurenswaardig maar maakt niet dat het als een fietsnietje of fietsparkeervoorziening kan

2 Raad van State 2 juli 2014, ECLI:NL:RVS:2014:2398.

worden aangemerkt. Ten overvloede wordt benadrukt dat de stang naast de boom is bedoeld om
de boom te beschermen en geen fietsparkeervoorziening is. Wanneer fietsen tegen de stang bij de
boom worden geparkeerd, is er een kans dat de boom beschadigd raakt. Gelet op het voorgaande
wordt het bezwaar van bezwaarde dan ook niet gevolgd.

[NAAM] geeft aan dat zij na terugkomst van de film tot grote schrik zag dat haar fiets was
verwijderd. Op de betreffende plek stond er alweer een nieuwe fiets geparkeerd. [NAAM] geeft
aan dat haar verteld is door de medewerker van de Dumpwinkel dat het op die plek `'schering en
inslag'' is. De commissie overweegt hiertoe als volgt.

[NAAM] geeft aan dat er op dezelfde plek weer een nieuwe fiets geparkeerd stond. [NAAM]
beroept zich daarmee indirect op het gelijkheidsbeginsel. Overwogen wordt dat dit beroep op het
gelijkheidsbeginsel niet slaagt. De handhavingscapaciteit is beperkt en daarom kunnen niet alle
fietsen die niet correct geparkeerd zijn tegelijkertijd worden verwijderd. Dat andere fietsen ook op
de locatie staan en niet zijn verwijderd, leidt er niet toe dat bezwaarde haar fiets onterecht is
verwijderd.

[NAAM] geeft aan verbaasd te zijn over het feit dat er een sticker om 09:48 uur is opgehangen
en de fiets om 10:48 uur is verwijderd. Verder geeft bezwaarde aan dat zij in de bioscoop zat en zij
heeft dan ook nooit de kans gehad om de fiets te verwijderen in slechts één uur tijd. De commissie
overweegt hiertoe als volgt.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. Dat de eigenaar van de fiets niet binnen die termijn de overtreding ongedaan heeft
kunnen maken in verband met bijvoorbeeld afspraken, doet daar niet aan af. Bovendien heeft de
Rechtbank Amsterdam met de uitspraak van 26 september 2018 te kennen gegeven dat het
verlenen van een begunstigingstermijn van één uur niet onredelijk is, in het geval van binnen het
aangewezen gebied buiten de daarvoor bestemde voorziening geparkeerde fietsen.3

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

3 Rb Amsterdam, 26 september 2018, ECLI:NL:RBAMS:2018:7511.

Adviseur,

Mevrouw [NAAM]