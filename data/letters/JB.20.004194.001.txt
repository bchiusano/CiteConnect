Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.20.004192.001 en JB.20.004194.001
Datum        18 mei 2020
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 4 maart 2020 om 08:11 uur en om 08:14 uur heeft de handhaver, namens u, twee fietsen van de
kinderen van [NAAM] (hierna: [NAAM]) verwijderd uit het gebied rond het NS-station
Amsterdam Amstel (Julianaplein) en opgeslagen bij het Fietsdepot. De fietsen van de kinderen van
bezwaarde stonden volgens de besluiten niet geparkeerd in de daarvoor bestemde voorziening.
Het besluit 1000050988 is op 4 maart om 07:10 uur bekend gemaakt, en het besluit 1000050985 is
op 4 maart 2020 om 07:15 uur bekendgemaakt.

Tegen deze besluiten is tijdig een bezwaarschrift ingediend.

2. Advies
De commissie adviseert u:
.  Het bezwaarschrift ontvankelijk te verklaren-
.  het bezwaar gericht tegen het besluit 1000050988 ongegrond te verklaren-
.  het bezwaar gericht tegen het besluit 1000050985 gegrond te verklaren-
.  het bestreden besluit 1000050988 in stand te laten-
.  het bestreden besluit 1000050985 in te trekken-
.  een kostenvergoeding van ? 22,50 toe te kennen en voor het overige af te wijzen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren uit het bezwaarschrift als volgt:
. [NAAM] geeft aan dat het volstrekt onduidelijk is dat ter plekke sprake is van een
fietsparkeerverbod.
.  Daarnaast is volgens [NAAM] de situatie op de locatie veranderd. Het is veranderd van
een fietsparkeervak naar een parkeervak voor scooters, zonder dat daar een alternatieve
parkeerruimte voor fietsen wordt geboden.

. [NAAM] geeft verder aan dat het ook nog twee kinderfietsen betreffen van zijn
kinderen. Zij hadden om de hoek zelf een parkeervak gevonden om de fietsen in te zetten.
De kinderfietsen zijn vervolgens door eigenaren van volwassen fietsen opzij geschoven.
Deze fietsen zijn licht en gemakkelijk op te tillen. De kinderfietsen zijn dus waarschijnlijk
door anderen buiten het parkeervak geplaatst.
. [NAAM] merkt tot slot op dat hij even buiten beschouwing laat wat het emotionele
effect is geweest op zijn kinderen van 9 en 13 jaar, toen zij in de ochtend naar school
moesten en hun fietsen niet meer zagen staan.

4. Horen van [NAAM]
Op 29 april 2020 is er telefonisch contact geweest met [NAAM]. [NAAM] heeft ingestemd
met telefonisch horen. [NAAM] heeft samengevat het volgende aangevoerd:
. [NAAM] geeft aan dat de fietsen voorheen altijd voor de ingang van het hotel
neergezet mochten worden. Dat mag nu niet meer. Het is een parkeerplek voor scooters
geworden. Dit staat op de locatie niet goed aangegeven.
. [NAAM] geeft aan dat onduidelijk is waar de fietsen geparkeerd mogen staan. Er
stonden veel fietsen om de hoek en daar zijn de kinderfietsen, in het parkeervak, bij gezet.
Het was daar erg druk.
. [NAAM] stelt dat er nu een strijd plaatsvindt om de fiets goed te parkeren. Er is een
tekort aan parkeerruimte. De eigenaren van de fietsen verdringen elkaar om de fiets
binnen het parkeervak te plaatsen. De kinderfietsen verliezen deze strijd.
.  De volgende ochtend, toen de kinderen naar school moesten, waren de fietsen weg. Het
was een schik voor de kinderen.
. [NAAM] geeft aan dat de kinderfietsen niet zijn voorzien van een (ketting)slot om de
fiets ergens aan vast te zetten.
. [NAAM] heeft kosten gemaakt van ? 45,- voor het ophalen van beide kinderfietsen van
het Fietsdepot. [NAAM] wenst deze kosten vergoed.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, een fietsparkeervak of
fietsnietje) mogen worden geparkeerd. Door het intensief gebruik en hoge fietsparkeerdruk is het
gebied rond NS-station Amsterdam Amstel door het college van burgemeester en wethouders
aangewezen als gebied waarin het verboden is om fietsen buiten de daarvoor bestemde
voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fietsen volgens de juiste procedure heeft plaatsgevonden.

6.1 Ten aanzien van het besluit 1000050988
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod op buiten de rekken te
parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond naast een bord geparkeerd
en niet in daarvoor bestemde fietsparkeervoorziening. Voor een handhaver is bepalend hoe hij de
fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 4 maart 2020 om 07:10 uur is aangebracht, en dat de fiets diezelfde dag om 08:11 uur
is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van het besluit 1000050985
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod op buiten de rekken te
parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond naast een boom geparkeerd
en niet in een daarvoor bestemde fietsparkeervoorziening. Voor een handhaver is bepalend hoe hij
de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 4 maart 2020 om 07:15 uur is aangebracht, en dat de fiets diezelfde dag om 08:14 uur
is verwijderd.

Hieruit volgt dat u niet de juiste procedure heeft gevolgd bij het verwijderen van de fiets. Er is geen
sprake geweest van een correcte begunstigingstermijn om de overtreding ongedaan te maken. De
commissie adviseert daarom het bezwaar betreffende het besluit 1000050985 gegrond te
verklaren.

6.3 Ten aanzien van de bezwaren
Bezwaarde geeft aan dat het volstrekt onduidelijk is dat ter plekke sprake is van een
fietsparkeerverbod. Daarnaast is volgens [NAAM] de situatie op de locatie veranderd.
Bezwaarde geeft aan dat de fietsen voorheen altijd voor de ingang van het hotel neergezet
mochten worden. Dat mag nu niet meer. Het is een parkeerplek voor scooters geworden. Dit staat
op de locatie niet goed aangegeven. [NAAM] geeft aan dat onduidelijk is waar de fietsen
geparkeerd mogen staan. De commissie overweegt hiertoe het volgende.

Het is vervelend dat [NAAM] en zijn kinderen niet op de hoogte waren van de geldende regeling
waardoor zij de fietsen buiten de voorziening hebben geparkeerd. Hoewel er op rond het NS-
station Amsterdam Amstel door middel van verschillende informatieborden gewezen wordt op
het verbod om buiten een daarvoor bestemde voorziening te parkeren, wordt overwogen dat door
middel van borden uitsluitend gewezen wordt op het verbod om buiten de voorziening te
parkeren. Het zijn niet de borden die het parkeerverbod in het leven roepen. Het is de
bevoegdheid in de APV en het Aanwijzingsbesluit die maken dat er een bepaald regime geldt in
het gebied. Het al dan niet aanwezig zijn van een bord doet daarom niet af aan de geldende
regels.2

Bezwaarde geeft verder aan dat het twee kinderfietsen betreffen van zijn kinderen. Zij hadden om
de hoek zelf een parkeervak gevonden om de fietsen in te zetten. [NAAM] stelt dat er een strijd
plaatsvindt om de fiets goed te parkeren. De kinderfietsen zijn door eigenaren van volwassen
fietsen opzij geschoven. Deze fietsen zijn licht en gemakkelijk op te tillen. De kinderfietsen zijn dus
waarschijnlijk door anderen buiten het parkeervak geplaatst. [NAAM] geeft aan dat de
kinderfietsen niet zijn voorzien van een (ketting)slot om de fiets ergens aan vast te zetten. De
commissie overweegt hiertoe het volgende.

2 Raad van State 2 juli 2014, ECLI:NL:RVS:2014:2398.

De commissie twijfelt niet aan de goede intenties van [NAAM] en zijn kinderen. Helaas komt
het voor dat fietsen door anderen worden verplaatst. Hoe vervelend dit ook is, verwacht mag
worden dat degene die zijn fiets los in een fietsparkeervak stalt weet dat er een risico op
verplaatsing aan kleeft. De commissie merkt op dat het begrijpelijk is dat de kinderen van
bezwaarde hierop niet bedacht waren. De commissie is van mening dat de ouders van
minderjarige kinderen medeverantwoordelijk zijn voor het juist parkeren van de fiets. Dat de fiets
door een ander verplaatst kan worden als de fiets los in een fietsparkeervak wordt geplaatst, blijft
dan ook voor risico van de fietsgebruiker of de (eind)verantwoordelijke van de fiets. Er kan ook
voor gekozen worden om de fiets, vaak op wat meer afstand van de bestemming, in een fietsenrek
te stallen. De fiets kan met behulp van een (ketting)slot zodanig aan het fietsenrek worden
vastgezet, dat niet teveel ruimte bestaat om de fiets uit het rek te halen en buiten de voorziening
te plaatsen.

6.4 Ten aanzien van de kosten
Bezwaarde heeft kosten gemaakt van ? 45,- voor het ophalen van beide kinderfietsen van het
Fietsdepot. [NAAM] wenst deze kosten vergoed. De commissie overweegt hiertoe het
volgende.

Ten aanzien van de door [NAAM] aan het Fietsdepot betaalde administratiekosten en het
opengebroken slot wordt overwogen dat [NAAM] alleen in aanmerking komt voor een
vergoeding, indien blijkt dat niet de juiste procedure voor verwijdering is gevolgd. Uit het
voorgaande is gebleken dat de juiste procedure is gevolgd bij het besluit 1000050988, en dat niet
de juiste procedure voor verwijdering is gevolgd bij het besluit 1000050985. De commissie
adviseert daarom alleen de administratiekosten voor de onterecht verwijderde fiets (de fiets met
besluit 1000050985) te vergoeden, en voor het overige het verzoek tot kostenvergoeding af te
wijzen.

Gelet op het bovenstaande adviseert de commissie om een kostenvergoeding van ? 22,50 toe te
kennen aan [NAAM]. [NAAM] wordt de gelegenheid geboden om een foto of kopie van zijn
bankpas in kleur toe te sturen, waarop de naam en het rekeningnummer van [NAAM] duidelijk
leesbaar zijn. [NAAM] kan de genoemde documenten sturen naar
juridischbureau.bezwaren@amsterdam.nl om de kostenvergoeding te ontvangen.

7. Conclusie
Op grond van het voorgaande is de commissie van oordeel dat het bezwaar gedeeltelijk gegrond is.
De commissie is van mening dat dat het bestreden besluit 1000050988 in stand dient te blijven, en
het bestreden besluit 1000050985 dient te worden ingetrokken. [NAAM] komt in aanmerking
voor een gedeeltelijke kostenvergoeding van ? 22,50.

Adviseur,

Mw. [NAAM]