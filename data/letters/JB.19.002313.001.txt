Advies van de bezwaarschriftencommissie Juridisch Bureau

Aan        Het college van burgemeester en wethouders van de gemeente Amsterdam
Zaaknummer JB.19.002313.001
Datum      25 februari 2019
Onderwerp  Advies naar aanleiding van het bezwaarschrift van de heer [NAAM] college,

1. Inleiding
Op 20 december 2018 heeft de handhaver, namens u, de fiets van de heer [NAAM] (hierna:
bezwaarde) verwijderd van de locatie Eerste Jan Steenstraat en opgeslagen bij het Fietsdepot.
De fiets van bezwaarde stond volgens het besluit langer dan zes weken onafgebroken op dezelfde
plaats geparkeerd. Het besluit is op 22 november 2018 bekendgemaakt.

Tegen dit besluit heeft bezwaarde een bezwaarschrift ingediend, welke door het stadsdeel is
ontvangen op 13 februari 2019. Bij brief van 14 februari 2019 is de ontvangst van het
bezwaarschrift bevestigd.

2. Ontvankelijkheid
Alvorens het bezwaarschrift inhoudelijk kan worden behandeld, dient beoordeeld te worden of het
bezwaarschrift ontvankelijk is. De commissie overweegt daartoe het volgende.

De termijn voor het indienen van een bezwaarschrift is zes weken. De termijn vangt aan op de dag
waarop het besluit is bekendgemaakt. Volgens de uitspraak van 10 oktober 2016 van de rechtbank
Den Haag1 is de sticker op de fiets het besluit. In het onderhavig geval is het besluit
bekendgemaakt op 22 november 2018. De termijn van het indienen van het bezwaarschrift ving
aan op 23 november 2018. Gelet op artikel 6:7 jo. 6:8 van de Algemene wet bestuursrecht was
3 januari 2019 de laatste dag waarop het bezwaarschrift kon worden ingediend. Uit de
poststempel blijkt dat het bezwaarschrift op 12 februari 2019 is aangeboden. Op 13 februari 2019 is
het bezwaarschrift door het stadsdeel ontvangen. Derhalve is het bezwaarschrift niet tijdig
ingediend.

Vervolgens is de vraag of de termijnoverschrijding verschoonbaar is te achten. Slechts in zeer
bijzondere gevallen wordt het bezwaarschrift bij te late indiening in behandeling genomen.
Bezwaarde dient dan aan te tonen dat het hem niet aan te rekenen is, dat hij te laat is met zijn
bezwaarschrift.

1 Rb Den Haag, 10 oktober 2016, ECLI:NL:RBDHA:2016:12168.

Bij brief van 14 februari 2019 is bezwaarde in de gelegenheid gesteld om voor 28 februari 2019 te
laten weten waarom het bezwaarschrift te laat is ingediend. Op 25 februari 2019 is er telefonisch
contact geweest met de partner van bezwaarde, [NAAM]. Tijdens dit gesprek gaf zij aan
dat de fiets is verwijderd voor de deur van hun woning. Zij hebben geen sticker gezien en zij
hebben ook niet gezien dat de fiets is verwijderd. Op 31 december 2018 kwam zij erachter dat de
fiets weg was. In eerste instantie dacht zij dat de fiets was gestolen. De buurvrouw gaf aan dat de
gemeente fietsen had verwijderd in de Eerste Jan Steenstraat. Toen [NAAM] had
ge√Ønformeerd bij het Fietsdepot gaf de medewerker eerst aan dat de fiets niet op het depot stond.
Later bleek dat de fiets wel bij het Fietsdepot stond. Vervolgens heeft bezwaarde de fiets op
25 januari 2019 opgehaald. [NAAM] vermoedt dat bezwaarde de sticker eraf heeft
afgehaald bij het ophalen van de fiets bij het Fietsdepot. Zij gingen ervan uit dat de
bezwaartermijn begon te lopen vanaf de datum van het kennisgevingbesluit. Zij zijn leraar en
hebben het erg druk. Daarom konden zij pas in hun vakantie met het bezwaar aan de slag.

De commissie overweegt dat uit de door [NAAM] gegeven toelichting niet is gebleken
dat sprake is van een geldige reden voor het te laat indienen van een bezwaarschrift. Het is de
verantwoordelijkheid van bezwaarde om tijdig een bezwaarschrift in te dienen. De enkele stelling
dat zij geen sticker hebben gezien, heeft [NAAM] niet nader onderbouwd.
Mevrouw [NAAM] heeft dan ook onvoldoende aannemelijk gemaakt dat er geen sticker op de
fiets is aangebracht. Derhalve wordt uitgegaan van de gegevens op het constateringsformulier en
de bijbehorende foto's. Uit het constateringsformulier en de foto's die zijn gemaakt bij de
verwijdering van de fiets blijkt dat de sticker op 22 november 2018 op de fiets is aangebracht, en
dat deze sticker ten tijde van de verwijdering van de fiets op 20 december 2018 om 11:03 uur nog
steeds op de fiets was bevestigd.

Voorts merkt de commissie op dat bezwaarde bij afname van de fiets op 25 januari 2019 het
kennisgevingsbesluit in ontvangst heeft genomen. Hierop staat duidelijk vermeld dat een
bezwaarschrift binnen zes weken na de datum waarop de sticker op de fiets is aangebracht
ingediend moet worden. Het had voor bezwaarde dan ook voldoende duidelijk kunnen zijn dat de
bezwaartermijn een aanvang neemt na de stickerdatum en niet pas na de datum van het
kennisgevingsbesluit. [NAAM] gaf aan dat zij vermoedt dat bezwaarde de sticker met
daarop de stickerdatum wel heeft gezien bij het afnemen van zijn fiets bij het depot. Ook had
bezwaarde de stickerdatum kunnen achterhalen door navraag te doen bij Stadsdeel Zuid via het
informatienummer 14020. Hoewel na het aanbrengen van de sticker op 22 november 2018 de fiets
pas op 20 december 2019 is verwijderd, heeft bezwaarde in ieder geval op 25 januari 2019
opgemerkt dat de fiets reeds op 20 december 2018 was verwijderd door de gemeente.
Dat bezwaarde vervolgens tot 13 februari 2019 heeft gewacht met het indienen van het
bezwaarschrift, dient voor zijn rekening te blijven. De omstandigheden dat bezwaarde het beroep
van leraar uitoefent en het erg druk heeft, doet hier niet aan af. Hierom kan des temeer niet
worden aangenomen dat bezwaarde niet aangerekend kan worden dat hij niet tijdig bezwaar
heeft ingediend.

Gelet op het vorenstaande is de commissie van oordeel dat het bezwaarde kan worden
aangerekend dat hij niet tijdig bezwaar heeft ingediend. Derhalve is geen sprake van een
verschoonbare termijnoverschrijding.

3. Advies
Op grond van het voorgaande adviseert de commissie u:
-  het bezwaarschrift van 6 februari 2019, ontvangen door het stadsdeel op 13 februari 2019,
niet-ontvankelijk te verklaren-
-  het bestreden besluit in stand te laten.

Adviseur,

[NAAM]