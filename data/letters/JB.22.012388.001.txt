Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.22.012388.001
Datum        7 november 2022
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 26 februari 2022 om 14:51 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond het Rembrandtplein (Bakkersstraat) te Amsterdam en
opgeslagen bij het Fietsdepot. De fiets stond volgens het besluit niet geparkeerd in de daarvoor
bestemde voorziening. Het besluit is op 26 februari 2022 om 09:00 uur bekendgemaakt. Tegen dit
besluit is een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat hij bezwaar maakt omdat er bij het toepassen van
bestuursdwang aan een aantal zorgvuldigheidseisen moet worden voldaan.
. [NAAM] geeft daarnaast aan dat er op grond van artikel 5:24 lid 4 Awb in het besluit
moet worden vermeld welke termijn er wordt gegeven om de strijdige situatie te kunnen
opheffen.
. [NAAM] voert aan dat in het besluit van 26 februari 2022 een termijn van één uur is
gesteld en hij is van mening dat deze termijn, gemeten naar de omstandigheden en de
ernst van de overtreding, te kort is om redelijk genoemd te kunnen worden.
. [NAAM] stelt dat hij zelf niet in redelijk de gelegenheid heeft gekregen om de
overtreding ongedaan te kunnen maken.
. [NAAM] vindt dat als algemeen bekend beschouwd kan worden dat geplaatste fietsen
in het centrum en in een uitgaansgebied, een dagdeel geplaatst worden voor een bezoek
aan een winkel of café.

.  Een termijn van één uur is volgens [NAAM] dan ook dermate kort dat de meeste
fietsers er niet tijdig kennis van kunnen nemen.
. [NAAM] is van mening dat het genomen besluit in strijd is met artikel 5:24 Awb en
verzoekt om zijn bezwaarschrift gegrond te verklaren en het bestreden besluit in te
trekken.
.   Daarnaast verzoekt [NAAM] om op grond van artikel 7:15 lid 2 Awb de kosten in de
bezwaarfase te vergoeden. Dit betreft de in rekening gebrachte kosten van
bestuursdwang á ? 35,-.

4. Horen van [NAAM]
Bezwaarde is bij e-mail van 11 oktober 2022 en 28 oktober 2022 in de gelegenheid gesteld om zijn
bezwaarschrift telefonisch of schriftelijk nader toe te lichten. De commissie heeft geen reactie van
bezwaarde ontvangen. De commissie baseert de beoordeling van het bezwaarschrift op basis van
de stukken in het dossier.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, een fietsparkeervak of
fietsnietje) mogen worden geparkeerd. Door het intensief gebruik en hoge fietsparkeerdruk is het
gebied rond het Rembrandtplein door het college van burgemeester en wethouders aangewezen
als gebied waarin het verboden is om fietsen buiten de daarvoor bestemde voorzieningen te
parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

1 Gemeenteblad 15 juni 2020, nr. 149850, 'Besluit van burgemeester en wethouders van de gemeente Amsterdam betreffende de
wijziging van 'Aanwijzingsbesluit fiets- en brommerparkeren Rembrandtplein en omgeving op grond van art. 4.27 lid 3 APV'.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond midden op het trottoir
geparkeerd. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 26 februari 2022 om 09:00 uur is aangebracht, en dat de fiets op diezelfde dag om
14:51 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde voert aan dat in het besluit van 26 februari 2022 een termijn van één uur is gesteld en
hij is van mening dat deze termijn, gemeten naar de omstandigheden en de ernst van de
overtreding, te kort is om redelijk genoemd te kunnen worden. [NAAM] stelt dat hij zelf niet in
redelijk de gelegenheid heeft gekregen om de overtreding ongedaan te kunnen maken.
Bezwaarde vindt dat als algemeen bekend beschouwd kan worden dat geplaatste fietsen in het
centrum en in een uitgaansgebied, een dagdeel geplaatst worden voor een bezoek aan een winkel
of café. Een termijn van één uur is volgens [NAAM] dan ook dermate kort dat de meeste fietsers
er niet tijdig kennis van kunnen nemen. De commissie overweegt hiertoe het volgende.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen. Dat de eigenaar van de
fiets niet binnen die termijn de overtreding ongedaan heeft kunnen maken, doet daar niet aan af.
Bovendien heeft de Rechtbank Amsterdam met de uitspraak van 26 september 2018 te kennen
gegeven dat het verlenen van een begunstigingstermijn van één uur niet onredelijk is, in het geval
van binnen het aangewezen gebied buiten de daarvoor bestemde voorziening geparkeerde
fietsen.2 De commissie volgt [NAAM] daarom niet in zijn bezwaar.

2   Rb Amsterdam, 26 september 2018, ECLI:NL:RBAMS:2018:7511.

6.3 Ten aanzien van de kosten
Bezwaarde verzoekt om op grond van artikel 7:15 lid 2 Awb de kosten in de bezwaarfase te
vergoeden. Dit betreft de in rekening gebrachte kosten van bestuursdwang á ? 35,-. De commissie
overweegt hiertoe het volgende.

Ten aanzien van de door [NAAM] aan het Fietsdepot betaalde thuisbezorgkosten van de fiets
wordt overwogen dat [NAAM] alleen in aanmerking komt voor een vergoeding, indien blijkt dat
niet de juiste procedure voor verwijdering is gevolgd. Hiervan is geen sprake. De commissie
adviseert daarom geen kostenvergoeding toe te kennen.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mevrouw [NAAM]