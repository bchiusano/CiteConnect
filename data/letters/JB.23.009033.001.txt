Advies van de bezwaarschriftencommissie Juridisch Bureau
Aan           Het college van burgemeester en wethouders van de gemeente Amsterdam
Zaaknummer    JB.23.009033.001
Datum         12 juni 2023
Onderwerp     Advies naar aanleiding van het bezwaarschrift van de heer [NAAM]

Geacht college,

1. Inleiding
Op 18 april 2023 om 14:59 uur heeft de handhaver, namens u, de fiets van de heer [NAAM]
(hierna: bezwaarde) verwijderd uit het gebied rond het NS-station Amsterdam Zuid (Prinses
Amaliaplein) en opgeslagen bij het Fietsdepot. De fiets van bezwaarde stond volgens het besluit niet
geparkeerd in de daarvoor bestemde voorziening. Het besluit is op 18 april 2023 om 07:45 uur
bekendgemaakt. Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de gronden uit het bezwaarschrift als volgt:
. [NAAM] geeft aan dat hij bezwaar maakt tegen het weghalen van zijn fiets vanwege
ambigue gronden en disproportionele (on)kosten voor hem als inwoner.
. [NAAM] geeft aan dat zijn fiets vaststond aan een rek vlak naast een groen P-bord,
waar geen verbodsbord of andere reden was om een parkeerverbod te vermoeden.
. [NAAM] geeft aan dat zijn fiets geen extra hinder veroorzaakte naast de al bestaande
hinder van het gemeentegeplaatste rek.
. [NAAM] geeft aan dat op en rondom die plek dagelijks honderden fietsen verspreid
staan, wat de indruk wekt dat parkeren daar toegestaan is en aantoont dat de gemeente
nalatig is in het bieden van de juiste voorzieningen.
. [NAAM] geeft aan dat er weliswaar een hersteltermijn van 1 uur geldt, maar dat deze
niet serieus te nemen is gezien het vorige punt.
. [NAAM] geeft aan dat hij niet vindt dat hij gedwongen mag worden om zijn fiets in een
fietsenstalling te zetten waarvoor hij na 24 uur moet betalen.

. [NAAM] geeft aan dat hij de fiets uit noodzaak gebruikt, omdat zijn normale fiets
gestolen is nadat hij deze niet kon vastmaken in een rek wegens ruimtegebrek.

4. Horen van bezwaarde
Op 7 juni 2023 is er telefonisch contact geweest met bezwaarde. [NAAM] heeft ingestemd met
telefonisch horen. [NAAM] heeft samengevat het volgende aangevoerd:
. [NAAM] heeft aangegeven dat de fietsverordening geldt voor de NS-stations, terwijl
zijn fiets bij de Prinses Irene straat stond, dus vindt hij dat de fiets niet in het aangewezen
gebied stond.
. [NAAM] heeft aangegeven dat er geen verbodsborden waren op de locatie waar hij zijn
fiets plaatste, terwijl er wel een groen bordje voor bakfietsen en scooters was. Op het
Zuidplein zijn wel verbodsborden te vinden, daarom parkeert hij zijn fiets aldaar niet
buiten de rekken.
. [NAAM] heeft aangegeven dat zijn fiets aan het hek stond en geen hinder
veroorzaakte.
. [NAAM] heeft aangegeven dat de hersteltermijn van een uur onredelijk is en dat het in
strijd was met het zorgvuldigheidsbeginsel om de fiets in het onderhavige geval zo snel te
verwijderen.
. [NAAM] heeft aangegeven dat er meestal wel plek is in een van de
fietsparkeergarages, maar dat deze niet open is wanneer hij op zijn werk aankomt. De
andere fietsparkeergarage is vaak vol.
. [NAAM] heeft aangegeven dat hij als compensatie ? 55,- voor het slot en ? 22,50 voor
het Fietsdepot wenst.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek) mogen worden geparkeerd.
Door het intensief gebruik en hoge fietsparkeerdruk is het gebied rond het NS-station Amsterdam
Zuid door het college van burgemeester en wethouders aangewezen als gebied waarin het
verboden is om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod fietsen buiten de
fietsvoorzieningen te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond op het trottoir en tegen een
hek aan geparkeerd. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto in het constateringsformulier blijkt dat de fiets voorzien was van een sticker en dat de
sticker op 18 april 2023 om 07:45 uur is aangebracht. Uit het constateringsformulier blijkt voorts
dat de fiets op 18 april 2023 om 14:59 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde stelt dat de fiets stond geparkeerd op een plek waar deze geen hinder veroorzaakte.
Voorts stelt bezwaarde dat de locatie waar hij zijn fiets heeft geparkeerd, de Prinses Irenestraat,
niet in het aangewezen gebied valt en dat de parkeergarages in die buurt vaak vol of gesloten zijn.
Daarbij stelt bezwaarde dat hij niet verplicht mag worden zijn fiets in een garage te plaatsen
waarvoor hij na 24 uur moet betalen. De commissie overweegt hiertoe het volgende.

De commissie stelt vast dat de plek waar bezwaarde zijn fiets heeft geparkeerd, valt onder het
aangewezen gebied. Opgemerkt wordt dat een deel van de Prinses Irenestraat grenst aan het
Prinses Amaliaplein en dat dit deel eveneens valt onder het aangewezen gebied. Dit betekent dat
fietsen die buiten de daarvoor bestemde parkeervoorziening staan geparkeerd, kunnen worden
verwijderd. Het veroorzaken van hinder is hiervoor geen vereiste.

Overwogen wordt dat indien er op de betreffende locatie geen vrije plek voorhanden is, dit nog
niet betekent dat een fiets buiten de voorzieningen mag worden geplaatst. Vaak is er in de nabije
omgeving nog wel een voorziening waar wel ruimte is om de fiets al dan niet gratis te parkeren.
Van een verkeersdeelnemer mag worden verwacht dat hij onderzoek doet naar de ter plaatse
geldende verkeerssituatie. Dat bezwaarde heeft nagelaten om zich te oriënteren op de
parkeermogelijkheden van fietsen in het gebied rond het Prinses Amaliaplein, komt voor diens
eigen rekening.

Bezwaarde stelt dat de bebording op onderhavige locatie onvoldoende duidelijk is en dat de
aanwezigheid van vele andere fietsen de indruk wekte dat het parkeren buiten de rekken aldaar
was toegestaan. Hiertoe overweegt de commissie als volgt.

De commissie vindt het vervelend dat bezwaarde niet op de hoogte was van de geldende regeling
waardoor hij zijn fiets buiten de voorziening geparkeerd heeft. Hoewel er door middel van
verschillende informatieborden gewezen wordt op het verbod om buiten een daarvoor bestemde
voorziening te parkeren, wordt overwogen dat door middel van borden uitsluitend gewezen wordt
op het verbod om buiten de voorziening te parkeren. Het zijn niet de borden die het
parkeerverbod in het leven roepen. Het is de bevoegdheid in de APV en het Aanwijzingsbesluit die
maken dat er een bepaald regime geldt in het gebied. Het al dan niet aanwezig zijn van een bord
doet daarom niet af aan de geldende regels.2

Tot slot stelt bezwaarde dat de begunstigingstermijn van een uur onredelijk is en dat de
fietsverwijdering in het onderhavige geval in strijd is met het zorgvuldigheidsbeginsel. Hiertoe
overweegt de commissie als volgt.

Uit de foto in het constateringsformulier blijkt dat de fiets voorzien was van een sticker en dat de
sticker op 18 april 2023 om 07:45 uur is aangebracht. Uit het constateringsformulier blijkt voorts
dat de fiets op 18 april 2023 om 14:59 uur is verwijderd. Herhaald wordt dat indien een fiets in een
aangewezen gebied buiten een fietsvoorziening wordt aangetroffen, de eigenaar vanaf het
aanbrengen van de sticker één uur de tijd krijgt om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Bovendien heeft de Rechtbank Amsterdam met de uitspraak van 26 september 2018 te kennen
gegeven dat het verlenen van een begunstigingstermijn van één uur niet onredelijk is, in het geval
van binnen het aangewezen gebied buiten de daarvoor bestemde voorziening geparkeerde
fietsen.3

6.3 Ten aanzien van de kosten
Bezwaarde vraagt om ? 55,- compensatie voor het opengebroken kettingslot en ? 22,50
compensatie voor de betaalde administratiekosten aan het Fietsdepot. Hiertoe overweegt de
commissie als volgt.

Ten aanzien van de door bezwaarde aan het Fietsdepot betaalde administratiekosten en het
opengebroken kettingslot wordt overwogen dat bezwaarde alleen in aanmerking komt voor een
vergoeding, indien blijkt dat niet de juiste procedure voor verwijdering is gevolgd. Hiervan is geen
sprake. De handhavers hebben het kettingslot doorgeslepen om de fiets te kunnen verwijderen.

2 Raad van State 2 juli 2014, ECLI:NL:RVS:2014:2398.
3 Rb Amsterdam, 26 september 2018, ECLI:NL:RBAMS:2018:7511.

Aangezien de fiets terecht is verwijderd komt deze schade niet voor vergoeding in aanmerking. De
commissie adviseert daarom om geen kostenvergoeding toe te kennen.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Dhr. [NAAM]