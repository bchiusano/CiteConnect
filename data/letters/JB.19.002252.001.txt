Advies van de bezwaarschriftencommissie Juridisch Bureau

Aan        Het college van burgemeester en wethouders van de gemeente Amsterdam
Zaaknummer JB.19.002252.001
Datum      21 februari 2019
Onderwerp  Advies naar aanleiding van het bezwaarschrift van mevrouw [NAAM]

Geacht college,

1. Inleiding
Op 17 januari 2019 heeft de handhaver, namens u, de fiets van mevrouw [NAAM] (hierna:
bezwaarde) verwijderd van de locatie Leidseplein en opgeslagen bij het Fietsdepot. De fiets van
bezwaarde stond volgens het besluit niet geparkeerd in de daarvoor bestemde voorziening.
Het besluit is volgens het constateringsformulier op 17 januari 2019 bekendgemaakt.

Tegen dit besluit is tijdig een bezwaarschrift ingediend. Bij brief van 13 februari 2019 is de ontvangst
van het bezwaarschrift bevestigd.

2. Advies
De commissie adviseert u:
.  het bezwaar ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
- [NAAM] bestrijdt niet dat haar fiets in strijd met de bepalingen van de Algemene
Plaatselijke Verordening (hierna: APV) gestald stond, maar zij dient bezwaar in tegen het
besluit om de volgende redenen-
-  Bij het toepassen van bestuursdwang moet op grond van artikel 5:24 van de Algemene
wet bestuursrecht (hierna: Awb) aan een aantal zorgvuldigheidseisen worden voldaan.
Op grond van artikel 5:24, lid 4, van de Awb moet in het besluit worden vermeld welke
termijn wordt gegund waarbinnen belanghebbende in de gelegenheid wordt gesteld om
maatregelen te nemen om de strijdige situatie op te heffen. Deze termijn dient redelijk te
zijn, in die zin dat belanghebbende in redelijkheid de gelegenheid geboden moet worden

om zelf afdoende maatregelen te treffen (artikel 5:24, lid 4, Awb). Slechts om redenen van
vereiste spoed mag hiervan worden afgezien. In het besluit van 17 januari 2017 is een
termijn van één uur gesteld, van 08:15 uur tot 09:15 uur. [NAAM] is van mening dat
deze termijn, gemeten naar de omstandigheden en de ernst van de overtreding, te kort is
om redelijk genoemd te kunnen worden. [NAAM] heeft hierdoor niet de gelegenheid
gekregen de overtreding ongedaan te maken-
-  De Apple Store op het Leidseplein gaat elke donderdag om 10:00 uur open.
[NAAM] stelt daarom dat een begunstigingstermijn van 08:15 tot 10:oo uur redelijk was
geweest (dus 1:45 uur). Bovendien mag men aannemen dat als een fiets op een
doordeweekse dag vanaf 08:00 uur 's ochtend gestald staat op het Leidseplein, de
eigenaar van de fiets op school of werk zit en dus niet binnen een uur kennis zal nemen
van de sticker. Een gestelde termijn die dermate kort is dat in redelijkheid de meeste
eigenaren van fietsen er niet tijdig kennis van kunnen nemen, kan volgens bezwaarde niet
als redelijk worden beschouwd. [NAAM] is derhalve van mening dat het besluit om
bovengenoemde reden in strijd met artikel 5:24 Awb is genomen en zij verzoekt om het
bestreden besluit in te trekken-
- [NAAM] verzoekt tevens op grond van artikel 7:15, lid 2, Awb om de kosten in de
bezwaarfase te vergoeden. Dit betreffen de in rekening gebrachte administratiekosten
van ? 22,50 en de kosten van een vervangend kettingslot (van het merk Abus) ter waarde
van ? 33,99.

4. Horen van bezwaarde
Op 20 februari 2019 is er telefonisch contact geweest met bezwaarde. [NAAM] heeft ingestemd
met telefonisch horen. Zij heeft tijdens dat gesprek in aanvulling op haar bezwaarschrift het
volgende aangevoerd:

[NAAM] geeft aan dat zij het ermee eens is als foutgeparkeerde fietsen buiten de vakken of
rekken worden verwijderd. Zij vindt het echter onredelijk om te verwachten dat de fiets binnen
een uur de fiets kan verplaatsen. Zij had haar fiets bij de Apple Store geparkeerd die pas om 10:00
uur open gaat. Het is dan niet redelijk om de fiets reeds na een uur weg te halen. [NAAM] had
graag gezien dat de fiets vanaf 10:00 uur verwijderd zou worden. In verband met de
openingstijden van de winkels wordt het pas na 10:00 uur druk op het Leidseplein. [NAAM] had
door de begunstigingstermijn van een uur de sticker niet gezien. Als zij langer de tijd had dan had
zij er nog iets aan kunnen doen.

5. Juridisch kader
Ingevolge artikel 4.27, lid 3 en 4, van de APV kan in het belang van de veiligheid en ter voorkoming
van hinder een gebied worden aangewezen waarin fietsen uitsluitend in de daarvoor bestemde
voorziening (lees: een fietsenrek of fietsparkeervak) mogen worden geparkeerd. Door het
intensief gebruik en hoge fietsparkeerdruk is de locatie Leidseplein door het college van
burgemeester en wethouders aangewezen als gebied waarin het verboden is om fietsen buiten de
daarvoor bestemde voorzieningen te parkeren1.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (hierna: Awb). Op grond hiervan kunt u een overtreding zelf beëindigen door
het meevoeren en opslaan van de fiets, nadat u de betrokkene in de gelegenheid heeft gesteld zelf
de overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

In het aangewezen gebied is het verboden fietsen buiten een parkeervoorziening te plaatsen.
Dit verbod wordt gehandhaafd teneinde de voetgangers op de locatie Leidseplein de ruimte te
geven. Door middel van informatieborden wordt gewezen op het verbod om buiten de rekken en
vakken te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond blijkens voornoemde foto's
buiten een fietsenrek of fietsparkeervak. Bepalend is hoe de fiets door de handhaver is
aangetroffen. [NAAM] betwist niet dat haar fiets in strijd met de bepalingen van de APV gestald
stond.

Overtreding van artikel 4.27, lid 4, APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Uit het
constateringsformulier en de foto's die zijn gemaakt bij de verwijdering van de fiets blijkt dat de
sticker op 17 januari 2019 om 08:15 uur is aangebracht, en dat de fiets op 17 januari 2019 om 09:50
uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

De vraag is of de kosten van de bestuursdwang terecht zijn verhaald op bezwaarde. De vraag is
namelijk of hij overtreder is in de zin van het tweede lid van artikel 5:1 Awb. Artikel 5:25, eerste lid,
Awb bepaalt dat de toepassing van de bestuursdwang op kosten van de overtreder geschiedt,
tenzij deze kosten redelijkerwijze niet of niet geheel te zijnen laste behoren te komen.

[NAAM] stelt dat de duur van de begunstigingstermijn onredelijk kort is, zodat zij geen redelijke
mogelijkheid heeft gekregen om de overtreding te beëindigen. [NAAM] had haar fiets bij de
Apple Store op het Leidseplein gestald. De Apple Store gaat elke donderdag om 10:00 uur open.
[NAAM] stelt dat een begunstigingstermijn van 08:15 uur tot 10:oo uur redelijk was geweest
(dus 1:45 uur). Bovendien mag men aannemen dat als een fiets op een doordeweekse dag vanaf
08:00 uur 's ochtend gestald staat, de eigenaar van de fiets op school of op werk zit en dus niet
binnen een uur kennis zal nemen van de sticker. In dit verband overweegt de commissie het
volgende.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Om 08:15 uur is de fiets van bezwaarde in een aangewezen gebied buiten een
fietsvoorziening aangetroffen en is de sticker aangebracht. Een begunstigingstermijn van één uur
wordt voldoende geacht om de overtreder in staat te stellen de overtreding ongedaan te maken.
Een langere begunstigingstermijn wordt gelet op de druk op de openbare ruimte in het gebied en
de aanzuigende werking van verkeerd geparkeerde fietsen niet wenselijk geacht en zou in feite
leiden tot het gedogen van overtredingen. Bovendien heeft de rechtbank in de uitspraak van
26 september 20182 overwogen dat het verlenen van een begunstigingstermijn van één uur niet
onredelijk is, in het geval van binnen het aangewezen gebied buiten de daarvoor bestemde
voorziening geparkeerde fietsen. De begunstigingstermijn is een gestandaardiseerde termijn
waarbinnen een overtreder de overtreding zelf ongedaan kan maken. Dat de eigenaar van de fiets
niet binnen die termijn de overtreding ongedaan heeft kunnen maken in verband met de
openingstijd van de Apple Store om 10:00 uur of vanwege school- of werktijden, doet daar niet
aan af. De begunstigingstermijn is dan ook niet afhankelijk gesteld van de aan- of afwezigheid van
de eigenaar op de locatie waar de fiets is aangetroffen.

Nu is gebleken dat de overtreding vast staat, de juiste procedure is gevolgd en de bezwaren niet
worden gevolgd, wordt geconcludeerd dat bezwaarde niet in aanmerking komt voor vergoeding
van de door haar gemaakte kosten.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor  een
kostenvergoeding.

Adviseur,

[NAAM] Rb Amsterdam, 26 september 2018, ECLI:NL:RBAMS:2018:75