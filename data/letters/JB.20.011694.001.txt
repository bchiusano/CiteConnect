Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.20.011694.001
Datum         1 oktober 2020
Onderwerp     Advies naar aanleiding van het bezwaarschrift van [NAAM] college,

1. Inleiding
Op 29 juni 2020 om 07:40 uur heeft de handhaver, namens u, een fiets van [NAAM] (hierna:
bezwaarde) verwijderd uit de omgeving van het NS-Station Amsterdam RAI (Europaboulevard) en
opgeslagen bij het Fietsdepot. De fiets van bezwaarde stond volgens het besluit niet geparkeerd in
de daarvoor bestemde voorziening. Het besluit is volgens het constateringsformulier op 29 juni 2020
om 06:40 uur bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] stelt dat zij haar fiets netjes geparkeerd heeft binnen de hekken van de
fietsparkeerplaats, zoals aangegeven op het groene bord-
.  Voorts stelt bezwaarde dat haar fiets er niet langer dan 14 dagen heeft gestaan.

4. Horen van bezwaarde
Op 18 augustus 2020 is er telefonisch contact geweest met bezwaarde. [NAAM] heeft
ingestemd met telefonisch horen. [NAAM] heeft tijdens dat gesprek kort samengevat het
volgende aangevoerd:
. [NAAM] voert aan dat haar fiets in een fietsparkeervak stond. [NAAM] stelt dat het
hek het einde van het fietsparkeervak aangeeft-
. [NAAM] stelt dat het onduidelijk staat aangegeven. Andere fietsen stonden ook in het
vak, maar niet zijn verwijderd.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, fietsparkeervak of stalling)
mogen worden geparkeerd. Door het intensief gebruik en hoge fietsparkeerdruk is het gebied
rond het NS-Station Amsterdam RAI door het college van burgemeester en wethouders
aangewezen als gebied waarin het verboden is om fietsen buiten de daarvoor bestemde
voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied rond het NS-Station Amsterdam RAI is het verboden fietsen buiten een
parkeervoorziening te plaatsen. Dit verbod wordt gehandhaafd teneinde de voetgangers die van
het station gebruik maken de ruimte te geven. Door middel van informatieborden wordt gewezen
op het verbod om buiten de rekken te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond tegen een hek geparkeerd.
Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van een uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker 29 juni 2020 om 06:40 uur is aangebracht, en dat de fiets diezelfde dag om 07:40 uur is
verwijderd.

1 Gemeenteblad van 3 mei 2016,nr 55896, 'Aanwijzen gebieden bij NS-stations met maximale 
fietsparkeerduur en vaststellen Handboek Fietsparkeren'.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] stelt dat zij haar fiets netjes geparkeerd heeft binnen de hekken van de
fietsparkeerplaats, zoals aangegeven op het groene bord. [NAAM] voert aan dat haar fiets in
een fietsparkeervak stond. [NAAM] stelt dat het hek het einde van het fietsparkeervak
aangeeft. De commissie overweegt hiertoe als volgt.

Herhaald wordt dat het gebied rond het NS-Station Amsterdam RAI is aangewezen als gebied
waar het verboden is een fiets buiten de daarvoor bestemde voorziening te parkeren. Een
voorziening betreft een fietsenrek, fietsnietje, fietsenstalling of een fietsparkeervak. Uit het
constateringsformulier en de foto's die zijn gemaakt bij de verwijdering van de fiets, blijkt dat de
fiets buiten een fietsvoorziening is aangetroffen. De fiets stond namelijk tegen een hek
geparkeerd en niet in een fietsparkeervoorziening. Dat de natuurlijke inrichting van het gebied bij
bezwaarde de veronderstelling heeft gewekt dat het hek het einde van het fietsparkeervak
aangeeft is betreurenswaardig maar maakt niet dat het als fietsvoorziening kan worden
aangemerkt. Ten overvloede merkt de commissie op dat het bord met daarop de tekst `alleen in
stalling, rek of vak' specifiek ziet op de toegewezen parkeervoorzieningen voor fietsen. Herhaald
wordt dat de plek waar bezwaarde de fiets heeft geparkeerd niet als fietsvoorziening kan worden
aangemerkt. Gelet op het voorgaande wordt het bezwaar van bezwaarde dan ook niet gevolgd.

Voorts merkt de commissie op dat door middel van informatieborden wordt gewezen op het
verbod om de fiets buiten de parkeervoorziening te parkeren. Ook op de website
www.amsterdam.nl/fiets wordt dit verbod kenbaar gemaakt. Ten overvloede wordt nog
opgemerkt dat het echter niet de borden zijn die het parkeerverbod in het leven roepen. Het is de
bevoegdheid in de APV en het Aanwijzingsbesluit die maken dat er een bepaald regime geldt in
het gebied. Het al dan niet aanwezig zijn van een bord doet daarom niet af aan de geldende regels,
waarbij wordt verwezen naar de uitspraak van de Afdeling bestuursrechtspraak van de Raad van
State van 2 juli 2014.2 [NAAM] stelt dat haar fiets er niet langer dan 14 dagen heeft gestaan. De 
commissie overweegt hiertoe het volgende.

Overwogen wordt dat bij het NS-Station Amsterdam RAI tevens een maximale parkeerduur geldt
van 14 dagen. Het is dus verboden om fietsen daar langer dan 14 dagen aaneengesloten op
dezelfde plaats te parkeren. Dit verbod geldt bij het NS-Station Amsterdam RAI voor fietsen
geparkeerd in een fietsvoorziening. De fiets van bezwaarde is echter verwijderd omdat deze
buitenvoorziening geparkeerd stond. Gelet op het voorgaande wordt het bezwaar van bezwaarde
niet gevolgd.

2 Raad van State 2 juli 2014, ECLI:NL:RVS:2014:2398.

Ten overvloede wordt herhaald dat indien een fiets in een aangewezen gebied buiten een
fietsvoorziening wordt aangetroffen, de eigenaar vanaf het aanbrengen van de sticker één uur de
tijd krijgt om de fiets te verwijderen. Een begunstigingstermijn van één uur wordt voldoende
geacht om de overtreder in staat te stellen de overtreding ongedaan te maken. Een langere
begunstigingstermijn wordt gelet op de druk op de openbare ruimte in het gebied en de
aanzuigende werking van verkeerd geparkeerde fietsen niet wenselijk geacht en zou in feite leiden
tot het gedogen van overtredingen. Bovendien heeft de Rechtbank Amsterdam met de uitspraak
van 28 februari 2017 te kennen gegeven dat het verlenen van een begunstigingstermijn van één
uur niet onredelijk is, in het geval van binnen het aangewezen gebied buiten de daarvoor
bestemde voorziening geparkeerde fietsen.3 
[NAAM] stelt dat andere fietsen ook in het vak stonden maar niet zijn verwijderd. De commissie
overweegt hiertoe het volgende. 
[NAAM] doet hiermee impliciet een beroep op het gelijkheidsbeginsel. Overwogen wordt dat
dit beroep op het gelijkheidsbeginsel niet slaagt. De handhavingscapaciteit is beperkt en daarom
kunnen niet alle fietsen die niet correct geparkeerd zijn tegelijkertijd worden verwijderd. Dat
andere fietsen niet zijn verwijderd, leidt er niet toe dat bezwaarde haar fiets onterecht is
verwijderd.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mw. [NAAM] 
3. Rb Amsterdam, 28 februari 2017, ECLI:NL:RBAMS:2017:1136