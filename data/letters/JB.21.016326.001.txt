Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.21.016326.001
Datum         13 april 2022
Onderwerp     Advies naar aanleiding van het bezwaarschrift van [NAAM] college,

1. Inleiding
Op 15 juli 2021 heeft de handhaver, namens u, de fiets van [NAAM] (hierna: [NAAM]) verwijderd
van de locatie Haarlemmerdijk te Amsterdam en opgeslagen bij het Fietsdepot. De fiets stond
volgens het besluit langer dan zes weken onafgebroken op dezelfde locatie geparkeerd. Het besluit
is op 5 juli 2021 bekendgemaakt.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar gegrond te verklaren-
.  het bestreden besluit in te trekken-
.  een gedeeltelijke kostenvergoeding van ? 60,- toe te kennen en voor het overige af te
wijzen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren uit het bezwaarschrift van 29 augustus 2021 als volgt:
. [NAAM] geeft aan dat de fiets in goede staat verkeerde.
. [NAAM] geeft aan dat het haar niet duidelijk is wat de datum van het besluit is.
.  De fiets is volgens [NAAM] op 5 juli 2021 gelabeld en op 15 juli 2021 weggeknipt.
. [NAAM] kon de fiets niet eerder dan 17 augustus 2021 ophalen.
.  Volgens [NAAM] heeft een medewerker aan haar vertelt dat zij binnen zes weken
nadat een fiets is opgehaald bij het Fietsdepot, bezwaar kan indienen.
. [NAAM] heeft de sticker er zelf afgehaald.

Op 17 september 2021 heeft [NAAM] zowel online als per post haar bezwaren aangevuld. In het
bezwaar heeft [NAAM] de gronden herhaald en benadrukt. Verder heeft [NAAM]
samengevat het volgende aangevoerd:
. [NAAM] heeft haar fiets sinds maart 2021 in bezit. [NAAM] heeft de fiets volledig
laten reviseren door een erkende fietsenmaker. De fiets is dus in goede staat en oogt niet
als wrak.

. [NAAM] woont op de Haarlemmerdijk [HUISNR] en beschikt niet over een schuur of box.
De entree is ook te klein om de fiets te stallen. Daarom parkeert [NAAM] de fiets aan
een fietsnietje tegenover haar woning.
. [NAAM] probeert de fiets zoveel mogelijk op dezelfde plek te parkeren, zodat zij niet
steeds moet zoeken naar de fiets.
. [NAAM] geeft aan dat de medewerker van het Fietsdepot aangaf dat de fiets 42 dagen
lang niet gebruikt was. [NAAM] stelt dat dit niet waar is. [NAAM] gebruikt de fiets
niet dagelijks. Er ontstond een discussie bij het Fietsdepot of [NAAM] dan wel
voldoende afstand zou hebben afgelegd. [NAAM] vraagt zich af van welke minimale
afstand de gemeente uitgaat.
. [NAAM] werd geadviseerd om de fiets zo min mogelijk op dezelfde plek te parkeren.
[NAAM] geeft aan dat zij niet bekend is hiermee in overtreding te zijn.
. [NAAM] geeft aan dat de fiets opnieuw gelabeld was. De datum is exact hetzelfde als
de datum op het vorige label. Dit roept bij [NAAM] wantrouwen op aangezien er geen
label tussen 5 en 15 juli op de fiets zat. [NAAM] stelt dat het label dan later moet zijn
aangebracht.
. [NAAM] stelt dat de fiets onrechtmatig is verwijderd.
. [NAAM] verzoekt daarom om een vergoeding van de gemaakte kosten voor het
terugkrijgen van de fiets, het slot, tussentijds vervoer en de geïnvesteerde tijd. Als kleine
ondernemer in corona tijd heeft [NAAM] de genoemde kosten moeten inpassen in een
krap Tozo budget.
. [NAAM] heeft tijd vrij moeten maken om de fiets terug te vinden/laten brengen.
. [NAAM] heeft daarnaast veel stress ervaren bij het opnieuw inplannen van afspraken
waarvoor zij normaliter de fiets zou hebben gebruikt.

4. Horen van [NAAM]
Op 17 februari 2022 is er telefonisch contact geweest met [NAAM]. Zij heeft ingestemd met
telefonisch horen. Tijdens dit gesprek heeft [NAAM] de gronden uit haar bezwaarschrift
herhaald en benadrukt. Verder heeft zij samengevat het volgende aangevoerd:
.  [NAAM] geeft aan dat zij in Zaandam werkt. Zij gebruikt de fiets voor sociale
gelegenheden. De fiets is haar vervoersmiddel.
.  [NAAM] geeft aan te gaan kijken of zij enig bewijs heeft van het gebruik van de
fiets van voor het stickermoment.
.  [NAAM] is bekend met het wegknipfenomeen. [NAAM] geeft aan dat haar fiets
eerder ook weleens is meegenomen, omdat deze buiten het vak stond. Een derde had
toen de fiets verplaatst.
.  [NAAM] geeft aan dat dit een goede fiets is die zij net een paar maanden heeft. Zij
is zuinig op de fiets en heeft de fiets goed geparkeerd.
.  [NAAM] vindt de verwijdering daarom ook moeilijk te verkroppen. [NAAM]
vindt de fietsverwijdering erg onterecht. [NAAM] heeft nu het gevoel dat zij
rekening moet houden met een eventuele verwijdering.

Tussen 11 maart 2022 en 1 april 2021 heeft er mailwisseling plaatsgevonden. [NAAM] werd
verzocht om de gemaakte kosten te onderbouwen. [NAAM] kon de stukken aanleveren tot 7

april 2022. [NAAM] heeft tot op heden geen gebruik gemaakt van gelegenheid.

5. Juridisch kader
Ingevolge artikel 4.27 lid 2a van de Algemene Plaatselijke Verordening (APV) is het verboden om
in een door het college aangewezen gebied langer te parkeren dan een door het college te bepalen
periode. Het gebied binnen de Ring A10 (met uitzondering van Noord) is door het college
aangewezen als gebied waar een fiets niet langer dan zes weken op dezelfde plaats mag parkeren,
zonder wezenlijke onderbreking.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
De locatie Haarlemmerdijk valt in het aangewezen gebied binnen de Ring A10. Op deze locatie
geldt een maximale parkeerduur van zes weken. Deze maximale parkeerduur geldt zowel binnen
als buiten de fietsparkeervoorzieningen.

Bij het handhaven van deze maximale parkeerduur markeert Handhaving de fiets met een
onopvallend constateringsmiddel. Wanneer de fiets wezenlijk in gebruik wordt genomen, zal het
constateringsmiddel verdwijnen. Enkel de sticker verwijderen, of de fiets verplaatsen is
onvoldoende om verwijdering te voorkomen.

Indien het constateringsmiddel na zes weken nog intact is, voorziet Handhaving de fiets van een
sticker met daarop het besluit. Op de sticker wordt aangegeven dat de eigenaar van de fiets zeven
dagen de tijd heeft om de fiets alsnog te gebruiken. Indien de markering na het verstrijken van
deze termijn nog intact is, verwijdert Handhaving de fiets. Met dit beleid wil de gemeente de
bestaande parkeerplekken beter benutten.

Uit het dossier blijkt dat in dit specifieke geval niet de juiste procedure voor verwijdering is
gevolgd. De commissie adviseert daarom het bezwaarschrift gegrond te verklaren. De commissie
merkt op dat [NAAM] hierdoor in aanmerking komt voor een kostenvergoeding.

1 Gemeenteblad 13 maart 2020, nr. 65635, 'Besluit van burgemeester en wethouders van de gemeente Amsterdam betreffende
aanwijzing van stadsdeel Centrum als gebied met een maximale(brom-)fietsparkeerduur van zes weken, met uitzondering van
het gebied rond NS-station Amsterdam Centraal- de aanwijzing van gebied Leidseplein en omgeving als gebied waar fietsen en
bromfietsen uitsluitend geplaatst mogen worden in de voor die categorie bestemde parkeervoorzieningen'.

6.2 Ten aanzien van de bezwaren
De commissie merkt op dat, nu het bezwaarschrift gegrond is, de bezwaren gericht tegen de
verwijdering van de fiets verder buiten beschouwing zullen worden gelaten.

6.3 Ten aanzien van de kosten
[NAAM] verzoekt om een vergoeding van de gemaakte kosten voor het terugkrijgen van de
fiets, het slot, tussentijds vervoer en de geïnvesteerde tijd. Als kleine ondernemer in corona tijd
heeft [NAAM] de genoemde kosten moeten inpassen in een krap Tozo budget. [NAAM]
heeft tijd vrij moeten maken om de fiets terug te vinden/laten brengen. Ook heeft [NAAM] veel
stress ervaren bij het opnieuw inplannen van afspraken waarvoor zij normaliter de fiets zou
hebben gebruikt. De commissie overweegt hiertoe het volgende.

Ten aanzien van de door [NAAM] aan het Fietsdepot betaalde kosten overwogen dat
bezwaarde alleen in aanmerking komt voor een vergoeding, indien blijkt dat niet de juiste
procedure voor verwijdering is gevolgd. Hiervan is sprake. De commissie adviseert dan ook het
bedrag van ? 35,- voor de aan het Fietsdepot betaalde administratiekosten te vergoeden.

Tevens komt [NAAM] in aanmerking voor een door haar verzochte vergoeding voor het
opengebroken kettingslot. Uit het constateringsformulier blijkt dat het kabelslot betreft, welke
ten behoeve van de verwijdering is opengebroken. [NAAM] heeft de geleden kosten van het
kabelslot niet onderbouwd met bewijsstukken. Nu [NAAM] geen bewijsstukken heeft
overgelegd, maar wel in aanmerking komt voor een vergoeding adviseert de commissie om
? 25,- te vergoeden voor het kabelslot.

Daarnaast heeft [NAAM] aangegeven kosten gemaakt te hebben voor tussentijds vervoer.
Allereerst wordt hiertoe overwogen dat de schadeclaim niet is onderbouwd met stukken. Daarbij
komt dat op de website van de gemeente Amsterdam terug is te vinden dat de fiets kan worden
opgehaald van maandag tot en met zaterdag. Tevens kan de fiets in Amsterdam thuis of op werk
worden bezorgd, indien men niet direct in de gelegenheid is om de fiets op te komen halen. Er
bestond dus geen noodzaak om kosten te maken voor tussentijds vervoer. De commissie adviseert
daarom geen vergoeding toe te kennen aan het verzochte.

Overwogen wordt dat de tijd die iemand kwijt is met het schrijven van het bezwaar en alles wat
daaruit voortvloeit gevolg is van deelname aan het maatschappelijk verkeer. Uit de jurisprudentie
valt af te leiden dat de tijd die [NAAM] heeft gestoken in het opstellen en indienen van het
bezwaarschrift en de mogelijke frustratie dat het heeft veroorzaakt niet voor vergoeding in
aanmerking komen.2

Gelet op het bovenstaande adviseert de commissie om een kostenvergoeding van ? 60,- toe te
kennen aan [NAAM]. [NAAM] wordt de gelegenheid geboden om een foto of kopie van haar
bankpas in kleur toe te sturen, waarop de naam en het rekeningnummer van [NAAM] duidelijk
leesbaar zijn. [NAAM] kan de genoemde documenten sturen naar
juridischbureau.bezwaren@amsterdam.nl om de kostenvergoeding te ontvangen.

2 Gerechtshof Den Haag 10 juni 2014, ECLI:NL:GHDHA:2014:2134.

7. Conclusie
Op grond van het voorgaande is de commissie van oordeel dat het bezwaar gegrond is en
adviseert het bestreden besluit in te trekken. [NAAM] komt in aanmerking voor een
gedeeltelijke kostenvergoeding van ? 60,-.

Adviseur,

Mw. [NAAM]