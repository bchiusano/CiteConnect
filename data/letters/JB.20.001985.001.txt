Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.20.001985.001
Datum         2 maart 2020
Onderwerp     Advies  van de bezwaarschriftencommissie (hierna: de commissie) naar
aanleiding van het bezwaarschrift van de heer [NAAM] (hierna: bezwaarde)

Geacht college,

1. Inleiding
Op 28 januari 2020 om 10:37 uur heeft de handhaver, namens u, de fiets van bezwaarde verwijderd
uit het gebied rond het NS-station Amsterdam Centraal  (Stationsplein) en opgeslagen bij het
Fietsdepot. De fiets van bezwaarde stond volgens het besluit niet geparkeerd in de daarvoor
bestemde voorziening. Het besluit is op 28 januari 2020 om 8:55 uur bekendgemaakt. Tegen dit
besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren uit het bezwaarschrift als volgt:
. [NAAM] geeft aan dat hij zijn fiets correct geparkeerd heeft.

4. Horen van bezwaarde
Op 27 februari 2020 is er telefonisch contact geweest met bezwaarde. [NAAM] heeft ingestemd
met telefonisch horen. [NAAM] heeft samengevat het volgende aangevoerd:
. [NAAM] heeft in de ochtend van 28 januari 2020 zijn fiets geparkeerd in een fietsenrek
in de buurt van het Ibis Hotel bij het NS-station Amsterdam Centraal-

. [NAAM] is die dag van Amsterdam naar Brussel gereisd en pas in de avond terug
gekomen. Bij terugkomst bleek de fiets van bezwaarde verwijderd te zijn.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek) mogen worden geparkeerd.
Door het intensief gebruik en hoge fietsparkeerdruk is het gebied rond het NS-station Amsterdam
Centraal door het college van burgemeester en wethouders aangewezen als gebied waarin het
verboden is om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de rekken
te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond naast een fietsenrek. Voor
een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 28 januari 2020 om 8:55 uur is aangebracht en dat de fiets op 28 januari 2020 om
10:37 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde heeft aangegeven dat hij zijn fiets in een fietsenrek geparkeerd heeft. De commissie
overweegt dat een fietsenrek zo is ingericht en vormgegeven dat het voor de gebruiker daarvan
eenduidig is hoe op een juiste wijze de fiets in het fietsenrek geplaatst dient te worden. In
onderhavig geval betreft het een fietsenrek met wielsleuven. Verwacht mag worden dat de
gebruiker van een fietsenrek met wielsleuven weet dat als de fiets niet met een wiel in een
wielsleuf wordt gezet, de fiets onjuist in het fietsenrek staat geparkeerd.

De commissie merkt op dat het regelmatig voorkomt dat  fietsen door anderen worden verplaatst
waardoor de fiets buiten de voorziening komt te staan. De commissie begrijpt dat dit vervelend is.
Echter mag, naar mening van de commissie verwacht worden dat diegene die zijn fiets los in een
fietsenrek stalt weet dat er een risico bestaat dat de fiets verplaatst wordt. De commissie
overweegt dat het voor risico van bezwaarde dient te blijven dat de fiets door een ander verplaatst
kan worden als hij zijn fiets niet zo bevestigt dat dat niet kan gebeuren. De commissie is van
mening dat de overtreding bezwaarde is toe te rekenen, zodat de last hem terecht is opgelegd.

Bezwaarde is die dag van Amsterdam naar Brussel gereisd en pas in de avond terug gekomen. Bij
terugkomst bleek de fiets van bezwaarde verwijderd te zijn. Tot slot merkt de commissie op dat de
begunstigingstermijn een gestandaardiseerde termijn is waarbinnen een overtreder de
overtreding zelf ongedaan kan maken. Dat bezwaarde in dit geval  daartoe feitelijk niet in staat
was doordat hij voor zijn werk de hele dag in Brussel was doet daar niet aan af. Dit standpunt
wordt bevestigd door een uitspraak van de Rechtbank Den Haag.2

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mw. mr. [NAAM] Rb Den Haag, 10 oktober 2016, ECLI:NL:RBDHA:2016:1216