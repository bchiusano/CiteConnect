Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.22.006285.001
Datum        16 november 2022
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 7 maart 2022 heeft de handhaver, namens u, de fiets van [NAAM] (hierna: bezwaarde)
verwijderd van de locatie Rustenburgerstraat te Amsterdam en opgeslagen bij het Fietsdepot. De
fiets stond volgens het besluit langer dan zes weken ongebruikt op dezelfde locatie geparkeerd.
Het besluit is op 10 februari 2022 bekendgemaakt. Tegen dit besluit is tijdig een bezwaarschrift
ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat haar fiets voor haar huis is verwijderd met als reden dat de fiets
42 dagen ongebruikt zou zijn.
. [NAAM] stelt dat de sticker op 7 maart 2022 op haar fiets is geplakt en dat de fiets
vervolgens op dezelfde dag ook is verwijderd.
. [NAAM] geeft aan dat zij dan ook geen tijd heeft gekregen om haar fiets te kunnen
verplaatsen.
. [NAAM] vindt de verwijdering onterecht en wil graag de betaalde thuisbezorgkosten á
? 35,- terug ontvangen.
. [NAAM] geeft tot slot nog aan dat haar fiets kapot terug is gekomen en dat zij graag
wil weten waar zij deze schade kan verhalen.

4. Horen van bezwaarde
Bezwaarde is bij e-mail van 2 juni 2022 in de gelegenheid gesteld om haar bezwaarschrift
telefonisch of schriftelijk nader toe te lichten. Op 21 juni 2022 heeft bezwaarde gereageerd en

aangegeven dat de bezwaren zoals weergegeven in het bezwaarschrift voldoende duidelijk zijn en
dat zij deze niet behoeft aan te vullen of toe te lichten, tenzij er vragen zijn.

Op 20 juli 2022 is bezwaarde per e-mail gevraagd om een nadere onderbouwing van de door haar
gestelde schade. [NAAM] heeft diezelfde dag bij e-mail hierop gereageerd en het volgende
aangegeven:
. [NAAM] geeft aan dat zij geen foto's meer heeft en de fiets al heeft laten maken.
. [NAAM] geeft aan dat zij ? 158,70 heeft betaald voor de reparatie van de fiets.
. [NAAM] geeft aan dat zij destijds met de fietsenmaker heeft afgesproken dat zij de
factuur per e-mail zou ontvangen zodat zij deze met de gemeente kon delen.
. [NAAM] geeft aan dat zij tot op heden geen factuur heeft ontvangen en daar achteraan
zal bellen.
. [NAAM] geeft aan dat zij alleen een afboeking heeft van haar rekening, omdat zij met
haar pinpas heeft betaald.

Diezelfde dag is door de behandelend jurist per e-mail de ontvangst van de toelichting bevestigd
en aangegeven dat, om in aanmerking te komen voor schadevergoeding, duidelijk dient te zijn wat
de schade is geweest en welke kosten daarvoor zijn gemaakt. Gevraagd is om de factuur toe te
zenden indien bezwaarde deze ontvangt.

Aan bezwaarde is op 21 september 2022 nogmaals per e-mail verzocht de gevraagde informatie
voor de kostenvergoeding toe te sturen. De commissie heeft hierop geen reactie meer ontvangen
van bezwaarde.

5. Juridisch kader
Ingevolge artikel 4.27 lid 2a Algemene plaatselijke verordening (APV) is het verboden om in een
door het college aangewezen gebied langer te parkeren dan een door het college te bepalen
periode. Het gebied binnen de Ring A10 (met uitzondering van Noord) is door het college
aangewezen als gebied waar een fiets niet langer dan zes weken op dezelfde plaats ongebruikt op
straat geparkeerd mag staan mag parkeren, zonder wezenlijke onderbreking.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
De locatie Rustenburgerstraat valt in het aangewezen gebied binnen de Ring A10. Op deze locatie
geldt een maximale parkeerduur van zes weken. Deze maximale parkeerduur geldt zowel binnen

1 Gemeenteblad 19 oktober 2016, nr. 144103, '(Brom)fiets-parkeerduur beperking in Amsterdam Zuid'.

als buiten de fietsparkeervoorzieningen. Met dit beleid wil de gemeente de bestaande
parkeerplekken beter benutten.

Uit het constateringsformulier blijkt dat de fiets van bezwaarde langer dan zes weken zonder
wezenlijke onderbreking geparkeerd is geweest. Gebleken is dat de fiets van bezwaarde op
7 december 2021 door de handhavers van een onopvallend constateringsmiddel is voorzien.
Op 10 februari 2022 is gecontroleerd of de fiets van zijn plek is geweest. Uit het intact zijn van het
constateringsmiddel bleek dat bezwaarde de fiets in de tussenliggende periode niet heeft
gebruikt.

Overtreding van artikel 4.27 lid 2a van de APV staat hiermee vast.

In een gebied met een maximale parkeerduur van zes weken krijgt de eigenaar vanaf het
aanbrengen van de sticker zeven dagen de tijd om de fiets te gebruiken. Uit het
constateringsformulier blijkt dat de sticker op 10 februari 2022 is aangebracht en dat de fiets op 7
maart 2022 is verwijderd. Uit de foto's, die door de handhavers zijn gemaakt op het moment van
verwijdering, blijkt dat het aangebrachte constateringsmiddel op de fiets nog intact was.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde stelt dat de sticker op 7 maart 2022 op haar fiets is geplakt en dat de fiets vervolgens
op dezelfde dag ook is verwijderd. [NAAM] geeft aan dat zij dan ook geen tijd heeft gekregen
om haar fiets te kunnen verplaatsen. De commissie overweegt hiertoe het volgende.

Volgens de uitspraak van Rechtbank Den Haag van 10 oktober 2016 is de sticker op de fiets het
besluit.2 Op de foto's die zijn gemaakt door de handhaver van de eerste labelactie van de fiets, is
te zien dat de fiets van bezwaarde voorzien was van een sticker. Uit deze foto's blijkt dat de sticker
op 10 februari 2022 is aangebracht. Op de sticker staat vermeld dat de fiets verwijderd wordt op 18
februari 2022. Uit het constateringsformulier blijkt verder dat de fiets op 7 maart 2022 is
verwijderd. Het kan soms zijn dat de sticker niet meer op de fiets zit bij de controle van
Handhaving. Als de fiets wordt meegenomen, plakt Handhaving een tweede sticker op de fiets
zodat de fiets voorzien is van een barcode en dus in het systeem kan worden gezet. Deze tweede
sticker is te zien op het constateringsformulier en is gemarkeerd met de letters ZL (zonder label).
Nu uit het voorgaande volgt dat er wel degelijk een besluit met een begunstigingstermijn is
gegeven, wordt het bezwaar van bezwaarde niet gevolgd.

6.3 Ten aanzien van de kosten
Bezwaarde vindt de verwijdering onterecht en wil graag de betaalde thuisbezorgkosten á ? 35,-
terug ontvangen. [NAAM] geeft tot slot nog aan dat haar fiets kapot terug is gekomen en dat zij
graag wil weten waar zij deze schade kan verhalen. De commissie overweegt hiertoe het
volgende.

2 Rb Den Haag, 10 oktober 2016, ECLI:NL:RBDHA:2016:12168.

Ten aanzien van de door bezwaarde aan het Fietsdepot betaalde thuisbezorgkosten wordt
overwogen dat bezwaarde alleen in aanmerking komt voor een vergoeding, indien blijkt dat niet
de juiste procedure voor verwijdering is gevolgd. Hiervan is geen sprake. De fiets stond langer
ongebruikt geparkeerd dan de maximaal toegestane parkeerduur. De commissie adviseert
daarom hiervoor geen kostenvergoeding toe te kennen.

Verder wordt overwogen dat bij het toepassen van bestuursdwang zorgvuldig te werk moet
worden gegaan en beschadiging moet worden vermeden. Uit het constateringsformulier blijkt niet
dat de fiets op het moment van verwijdering gebreken kende. Ook uit de foto's blijken geen
gebreken of beschadigingen. [NAAM] is de gelegenheid geboden om de door haar gestelde
schade te onderbouwen met stukken. [NAAM] heeft de schadeclaim echter niet onderbouwd
met stukken. Dat bezwaarde de stukken niet heeft kunnen overleggen, komt voor haar rekening.
Aangenomen moet worden dat u zorgvuldig te werk bent gegaan. De commissie adviseert daarom
ook hiervoor geen kostenvergoeding toe te kennen.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mevrouw [NAAM]