Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Zaaknummer   JB.20.004620.001
Datum        16 april 2020
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 18 februari 2020 heeft de handhaver, namens u, de fiets van [NAAM] (hierna: bezwaarde)
verwijderd van de locatie Bronckhorststraat te Amsterdam en opgeslagen bij het Fietsdepot. De
fiets stond volgens het besluit langer dan zes weken onafgebroken ongebruikt op straat
geparkeerd. Het besluit is op 19 december 2019 bekendgemaakt. Tegen dit besluit is een
bezwaarschrift ingediend.

2. Advies
De commissie adviseert u:
. Het bezwaarschrift ontvankelijk te verklaren-
. het bezwaar ongegrond te verklaren-
. het bestreden besluit in stand te laten-
. geen kostenvergoeding toe te kennen.

Hieronder leest u hoe de commissie dit advies is gekomen.

3. Ontvankelijkheid
De termijn voor het indienen van een bezwaarschrift is zes weken. De termijn vangt aan op de dag
volgend op de dag waarop het besluit op de juiste wijze is bekend gemaakt. Het besluit is op 19
december 2019 bekendgemaakt door middel van het aanbrengen van de sticker op de fiets. Uit de
sticker blijkt dat de fiets in overtreding is en dat deze verwijderd zal worden, als de gebruiker niet
voor 27 december 2019 de overtreding ongedaan maakt door de fiets zelf te verwijderen of te
gebruiken. De bezwaartermijn liep tot en met 30 januari 2020. De fiets is echter pas op 18 februari
2020 verwijderd. Het bezwaarschrift is op 16 maart 2020 ingediend.

Vaststaat dat het bezwaarschrift na afloop van de bezwaartermijn is ingediend. Beoordeeld moet
worden of de overschrijding van de bezwaartermijn verschoonbaar is. Slechts in zeer bijzondere
gevallen wordt het bezwaarschrift bij te late indiening in behandeling genomen.

Op het moment dat bezwaarde op de hoogte was geraakt van de verwijdering van de fiets, heeft
hij contact opgenomen met het Fietsdepot op 12 maart 2020. [NAAM] heeft vervolgens binnen
twee weken bezwaar gemaakt en de termijnoverschrijding kan verschoonbaar worden geacht.1 Dit
betekent dat de commissie u adviseert het bezwaarschrift inhoudelijk te behandelen.

4. De bezwaren
Samengevat luiden de bezwaren uit het bezwaarschrift als volgt:
. [NAAM] geeft aan dat hij op maandag 9 maart 2020 besloot om, na ruim een half jaar
ziekte en de gevolgen daarvan, het fietsen weer te proberen.
. [NAAM] geeft aan dat verdovende medicijnen tegen een zware aanval van hernia aan
het eind van de zomer in 2019 zijn balans geen goed hebben gedaan en dat fietsen
volstrekt onverantwoord zou zijn geweest. Aansluitend scheurde hij begin januari 2020
een pees in zijn hand en hij heeft vervolgens acht weken met een spalk rondgelopen.
Fietsen was gedurende die periode ook geen optie.
. [NAAM] geeft verder aan dat hij op drie hoog woont en hij, gezien zijn leeftijd van 69
jaar, de fiets niet makkelijk binnen kan zetten.
. [NAAM] vindt de verwijdering van zijn fiets onterecht. [NAAM] heeft de fiets laten
thuisbezorgen op 16 maart 2020 voor ? 35,- en hij wenst deze kosten gelet op het
bovenstaande vergoed.
. [NAAM] geeft tot slot aan dat de fiets zou zijn gevonden op de Bartholomeus
Ruloffsstraat. De foto van de fiets laat volgens bezwaarde echter duidelijk de gevels
begane grond van de Bronckhorststraat ter hoogte van nummers 25 en 27 zien.

5. Horen van bezwaarde
Op 15 april 2020 is er telefonisch contact geweest met bezwaarde. [NAAM] benadrukt hetgeen
hij in het bezwaarschrift heeft aangegeven. [NAAM] heeft daarnaast samengevat het volgende
aangevoerd:
. [NAAM] geeft aan dat het een hele zware fiets betreft, en dat het dus niet mogelijk is
om de fiets in zijn woning op drie hoog te zetten.
. [NAAM] geeft aan dat de fiets aan de overkant bij zijn woning geparkeerd stond. De
plaats van verwijdering klopt niet.
. [NAAM] is blij dat gemeente ongebruikte fietsen ophaalt. In dit geval was de
verwijdering van zijn fiets onterecht, aangezien het geen ongebruikte fiets is.

6. Juridisch kader
Ingevolge artikel 4.27 lid 2a APV is het verboden om in een door het college aangewezen gebied
langer te parkeren dan een door het college te bepalen periode. Het gebied binnen de Ring A10
(met uitzondering van Noord) is door het college aangewezen als gebied waar een fiets niet langer
dan zes weken op dezelfde plaats ongebruikt op straat geparkeerd mag staan mag parkeren,
zonder wezenlijke onderbreking.2

1 Raad van State 11 december 2019, ECLI:NL:RVS:2019:4152.
2 Gemeenteblad van 3 mei 2016, nr 55896, 'Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

7. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
De locatie Bronckhorststraat valt in het aangewezen gebied binnen de Ring A10. Op deze locatie
geldt een maximale parkeerduur van zes weken. Deze maximale parkeerduur geldt zowel binnen
als buiten de fietsparkeervoorzieningen. Met dit beleid wil de gemeente de bestaande
parkeerplekken beter benutten.

Uit het constateringsformulier blijkt dat de fiets van bezwaarde langer dan zes weken zonder
wezenlijke onderbreking geparkeerd is geweest. Gebleken is dat de fiets van bezwaarde op 8
oktober 2019 door de handhavers van een onopvallend constateringsmiddel is voorzien. Op 19
december 2019 is gecontroleerd of de fiets van zijn plek is geweest. Uit het intact zijn van het
constateringsmiddel bleek dat bezwaarde zijn fiets in de tussenliggende periode niet heeft
gebruikt.

Overtreding van artikel 4.27 lid 2a van de APV staat hiermee vast.

In een gebied met een maximale parkeerduur van zes weken krijgt de eigenaar vanaf het
aanbrengen van de sticker zeven dagen de tijd om de fiets te gebruiken. Uit het
constateringsformulier blijkt dat de sticker op 19 december 2019 is aangebracht, en dat de fiets op
18 februari 2020 is verwijderd. Uit de foto's, die door de handhavers zijn gemaakt op het moment
van verwijdering, blijkt dat het aangebrachte constateringsmiddel nog intact was.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde geeft aan dat de fiets zou zijn gevonden op de Bartholomeus Ruloffsstraat. De foto van
de fiets laat volgens bezwaarde echter duidelijk de gevels begane grond van de Bronckhorststraat
ter hoogte van nummers 25 en 27 zien. [NAAM] geeft aan dat de fiets aan de overkant bij zijn
woning geparkeerd stond. De plaats van verwijdering klopt niet. De commissie overweegt hiertoe
het volgende.

De commissie merkt op dat op het constateringsformulier per abuis staat vermeld dat de fiets
verwijderd is van de Bartholomeus Ruloffsstraat te Amsterdam. De commissie volgt bezwaarde in
zijn standpunt dat, gezien de foto's van verwijdering, de fiets verwijderd is van de
Bronckhorststraat te Amsterdam. Op basis van artikel 7:11 Awb wordt dit hersteld in bezwaar.

Bezwaarde geeft aan dat hij op maandag 9 maart 2020 besloot om het fietsen weer te proberen,
na ruim een half jaar ziekte en de gevolgen daarvan. [NAAM] geeft aan dat verdovende
medicijnen tegen een zware aanval van hernia aan het eind van de zomer in 2019 zijn balans geen
goed hebben gedaan en dat fietsen volstrekt onverantwoord zou zijn geweest. Aansluitend
scheurde hij begin januari 2020 een pees in zijn hand en hij heeft vervolgens acht weken met een
spalk rondgelopen. Fietsen was gedurende die periode ook geen optie. [NAAM] geeft verder
aan dat hij op drie hoog woont en hij gezien zijn leeftijd van 69 jaar de fiets niet makkelijk binnen
kan zetten. [NAAM] geeft aan dat het een hele zware fiets betreft. [NAAM] is blij dat
gemeente ongebruikte fietsen ophaalt. In dit geval was de verwijdering van zijn fiets onterecht,
aangezien het geen ongebruikte fiets is. De commissie overweegt hiertoe het volgende.

Het kan natuurlijk voorkomen dat iemand een fiets voor een langere tijd niet kan gebruiken door
ziekte en de gevolgen daarvan. De beste oplossing is dan om de fiets binnen te zetten. Indien dit
niet mogelijk is wordt geadviseerd buren of vrienden te vragen om de fiets in de gaten te houden.
Als de gemeente een sticker op de fiets heeft geplakt, dient de sticker te worden verwijderd én de
fiets in gebruik te worden genomen. De fiets wordt dan niet verwijderd. Hoewel het vervelend is
voor bezwaarde dat hij wegens ziekte en de gevolgen daarvan geen gebruik kan maken van zijn
fiets, doet dit niet af aan de geconstateerde overtreding.

Bezwaarde vindt de verwijdering van zijn fiets onterecht. [NAAM] heeft de fiets laten
thuisbezorgen op 16 maart 2020 voor ? 35,- en wenst deze kosten gelet op het bovenstaande
vergoed. De commissie overweegt hiertoe het volgende.

Ten aanzien van de door bezwaarde aan het Fietsdepot betaalde kosten voor het thuisbezorgen
van de fiets wordt overwogen dat bezwaarde alleen in aanmerking komt voor een vergoeding,
indien blijkt dat niet de juiste procedure voor verwijdering is gevolgd. Hiervan is geen sprake. De
commissie adviseert daarom geen kostenvergoeding toe te kennen.

8. Conclusie
Op grond van het voorgaande is de commissie van oordeel dat het bezwaar ongegrond is en dat
het bestreden besluit in stand dient te blijven. [NAAM] komt niet in aanmerking voor
kostenvergoeding.

Adviseur,

Mw. [NAAM]