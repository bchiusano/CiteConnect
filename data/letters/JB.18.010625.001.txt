Advies van de bezwaarschriftencommissie Juridisch Bureau

Aan:         Het college van burgemeester en wethouders van de gemeente Amsterdam
Ons kenmerk: JB.18.010625.001
Datum:       16 januari 2018
Onderwerp:   Advies naar aanleiding van het bezwaarschrift ingediend door de heer [NAAM]

Geacht college,

1. Inleiding
Op 1 oktober 2018 heeft de handhaver, namens u, de fiets van de heer [NAAM] (hierna:
bezwaarde) verwijderd van de locatie Leidseplein en opgeslagen bij het Fietsdepot. De fiets van
bezwaarde stond volgens het besluit niet geparkeerd in de daarvoor bestemde voorziening. Het
besluit is volgens het constateringsformulier op 1 oktober 2018 bekendgemaakt.

Tegen het besluit is tijdig een bezwaarschrift ingediend. Bij brief van 24 oktober 2018 is de
ontvangst van het bezwaarschrift bevestigd.

2. Advies
Ik adviseer u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe ik tot dit advies ben gekomen.

3. De bezwaren
Samengevat luiden de bezwaren in het bezwaarschrift als volgt:
- [NAAM] geeft aan dat de fiets op 1 oktober 2018 op het Leidseplein voor de
personeelsingang van de ABN AMRO geparkeerd stond. De fiets van [NAAM] wordt
gebruikt door zijn dochter, die werkt bij de ABN AMRO. De fiets stond er vanaf 08:30 uur en
was door de dochter binnen het grijze fietsparkeervak neergezet.

4. Horen van [NAAM]
Op 15 januari 2019 heeft er telefonisch contact plaatsgevonden met [NAAM]. Samengevat
heeft [NAAM] zijn bezwaarschrift als volgt toegelicht. De dochter van [NAAM] heeft de fiets
ín het fietsparkeervak aan de rechterkant van het ABN AMRO gebouw bij de ingang naar de
kantoren geparkeerd. [NAAM] geeft aan dat zijn dochter ervan op de hoogte was dat zij haar
fiets bij het Leidseplein dient te parkeren in een voorziening en heeft deze regelgeving daarom
ook keurig nageleefd. [NAAM] vermoedt dat mogelijk iemand anders de fiets van zijn dochter

naar buiten de voorziening heeft verplaatst, ten einde zijn fiets in het fietsparkeervak neer te
zetten. [NAAM] vraagt zich af waarom er op desbetreffende plaats gekozen is voor
fietsparkeervakken in plaats van rekken. Bij rekken krijgt de fietsparkeerder namelijk nog de
gelegenheid om zijn fiets aan het rek vast te binden, wat het risico op verplaatsing door derden
doet verminderen. [NAAM] voert verder aan dat er een gebrek aan fietsvoorzieningen is op het
Leidseplein, zo zijn alle bestaande fietsvoorzieningen ter hoogte van de bioscoop weggehaald.
Ten slotte merkt [NAAM] op dat hij het betreurt het dat de gemeente haar burgers aanmoedigt
om de fiets te pakken, maar dat zij anderzijds de burger in een zure appel laat bijten door fietsen
zoals in het geval van zijn dochter reeds na één uur te verwijderen. [NAAM] zou graag zien dat
er door de gemeente geacteerd wordt op de door hem aangevoerde knelpunten.

5. Juridisch kader
Ingevolge artikel 4.27, lid 3 en 4 Algemene Plaatselijke Verordening (APV) kan in het belang van de
veiligheid en ter voorkoming van hinder een gebied worden aangewezen waarin fietsen uitsluitend
in de daarvoor bestemde voorziening (lees: een fietsenrek/vak) mogen worden geparkeerd. Door
het intensief gebruik en hoge fietsparkeerdruk is het gebied rond het Leidseplein door het college
van burgemeester en wethouders aangewezen als gebied waarin het verboden is om fietsen van
maandag tot en met vrijdag van 08:00 tot 18:00 uur buiten de daarvoor bestemde voorzieningen
te parkeren. Daarnaast geldt op het Leidseplein een parkeerduur beperking van 14 dagen.1

Verder zijn van toepassing artikel 5:21, artikel 5:24, artikel 5:25  en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied gebruik maken de ruimte
te geven. Door middel van groene informatieborden wordt gewezen op het verbod om buiten de
voorzieningen te parkeren.

[NAAM] stelt dat zijn dochter de fiets ín het fietsparkeervak heeft geparkeerd. Uit het
constateringsformulier en de foto's die zijn gemaakt bij de verwijdering van de fiets, blijkt dat de
fiets niet in een fietsvoorziening stond geparkeerd. De fiets is vlak naast een fietsparkeervak
aangetroffen. Leidend is hoe de handhaver de fiets aantreft.

Overtreding van artikel 4.27 lid 4 APV staat hiermee vast en daarmee ook de bevoegdheid om de
fiets van [NAAM] te verwijderen.

1 Publicaties Stadsdeelbestuur 2015 van 1 juli 2015, `Aanpak brom-, snor- en motorfietsparkeren Leidseplein', AB-vergadering
van 30 juni 2015, agendapunt 11.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Uit het constateringsformulier en de foto's die zijn gemaakt bij
de verwijdering van de fiets blijkt dat de sticker op 1 oktober 2018 om 12:00 uur is aangebracht, en
dat de fiets op 1 oktober 2018 om 13:55 uur is verwijderd.

Hieruit volgt dat u de juiste procedure hebt gevolgd bij het verwijderen van de fiets.

[NAAM] voert aan dat zijn dochter de fiets ín het fietsparkeervak had geparkeerd. [NAAM]
stelt dat de fiets mogelijk verplaats is door een derde. Voorts vraagt [NAAM] zich af waarom er
op desbetreffende locatie is gekozen voor fietsparkeervakken in plaats van rekken. De commissie
overweegt hiertoe het volgende.

Herhaald wordt dat uit het constateringsformulier en de foto's die zijn gemaakt bij de verwijdering
van de fiets blijkt dat de fiets niet in een fietsvoorziening stond geparkeerd. De fiets is vlak naast
een fietsparkeervak aangetroffen. Met betrekking tot de stelling dat de fiets eventueel verplaatst
is door een derde merkt de commissie het volgende op. Het komt helaas voor dat losstaande
fietsen door anderen uit een voorziening worden gehaald. Hoe vervelend dit voor de [NAAM]
ook is, het is zijn verantwoordelijkheid om de fiets zo te stallen dat dit niet kan gebeuren. Ten
aanzien van stalling in fietsparkeervakken overweegt de commissie het volgende.
Fietsparkeervakken zijn aangebracht op plekken waar op bepaalde tijdstippen veel stallingsruimte
nodig is en op andere tijden niet of veel minder. Zo is op het Leidseplein voornamelijk in de avond
en nacht het aantal fietsvoorzieningen en de toegankelijkheid daarvan in het geding. Beoogt
wordt dat fietsparkeervakken door gebruikers - in tegenstelling tot fietsrekken - vooral gebruikt
worden voor het kortstondig stallen van de fiets. Het is inderdaad in veel gevallen niet mogelijk
een fiets in een fietsparkeervak zo te stallen dat een ander deze niet kan verplaatsen. Echter mag
van degene die zijn fiets los in een fietsparkeervak stalt verwacht worden dat hij weet dat er een
risico op verplaatsing aan kleeft. Er kan ook voor gekozen worden om de fiets - vaak op wat meer
afstand van de bestemming - in een fietsenrek te stallen en daaraan vast te zetten met een slot.
De commissie merkt op dat deze voorzieningen ook te vinden zijn in de omgeving van het
Leidseplein. Bovendien is op het Leidseplein ook een gemeentelijke fietsenstalling aanwezig.2 In
deze stalling naast Paradiso is overdag vaak nog plek. Kortom, de commissie overweegt dat het
voor risico van degene die zijn fiets stalt hoort te blijven, dat de fiets door een ander verplaatst kan
worden als de fiets los in een voorziening wordt geplaatst.

Verder voert [NAAM] aan dat er een gebrek aan fietsvoorzieningen is op het Leidseplein. De
commissie overweegt hiertoe het volgende.

Het is bekend dat de fietsparkeerdruk rond het Leidseplein hoog is, met name in de avond en
nacht. Overdag is er echter op het Leidseplein - of op loopafstand van het Leidseplein - vaak nog
wel een voorziening te vinden waar ruimte is om de fiets te parkeren. Daarbij merkt de commissie
op dat er hard gewerkt wordt aan het uitbreiden van fietsenstallingen op het Leidseplein. Zo is

2 Gemeentelijke fietsenstallingen, Fietsenstalling Paradiso, https://www.amsterdam.nl/parkeren-verkeer/fiets/gemeentelijke/,
geraadpleegd op 16 januari 2019.

7 januari 2019 begonnen met de bouw van de ondergrondse fietsenstalling onder het
Kleine-Gartmanplantsoen. Deze fietsenstalling biedt circa 2000 plaatsen. En ook op het plein zelf
en bij de Melkweg komen er straks meer plekken. Het bouwen van deze grote ondergrondse
stalling is echter een ingrijpende operatie en de stalling kan daarom naar verwachting pas begin
2021 in gebruik worden genomen. De commissie stelt vast dat het stadsbestuur heeft geacteerd
op de hoge fietsparkeerdruk en is van mening dat tot de realisatie van de extra fietsenstallingen
een passend handhavingsregime wordt gehanteerd. Zo wordt enkel doordeweeks overdag
gehandhaafd en niet gedurende de daadwerkelijke spitsuren.3

Ten slotte heeft [NAAM] nog opgemerkt dat hij het betreurt het dat de gemeente haar burgers
aanmoedigt om de fiets te pakken, maar dat zij anderzijds de burger in een zure appel laat bijten
door fietsen zoals in het geval van zijn dochter reeds na één uur te verwijderen. De commissie
overweegt hiertoe het volgende.

De commissie betreurt de wijze waarop [NAAM] de handhaving ervaart. Herhaald wordt dat
indien een fiets in een aangewezen gebied buiten een fietsvoorziening wordt aangetroffen, de
eigenaar vanaf het aanbrengen van de sticker één uur de tijd krijgt om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen. Dat de eigenaar van de
fiets niet binnen die termijn de overtreding ongedaan heeft kunnen maken in verband met
bijvoorbeeld werktijden, doet daar niet aan af. De commissie is van oordeel dat een
begunstigingstermijn van één uur voor het feitelijk weghalen van de fiets, als een reële termijn
moet worden aangemerkt. Dit standpunt wordt bevestigd door een uitspraak van de Rechtbank
van Amsterdam.4

Nu is gebleken dat de overtreding vast staat, de juiste procedure is gevolgd en de bezwaren niet
worden gevolgd, wordt geconcludeerd dat [NAAM] niet in aanmerking komt voor een
kostenvergoeding.

7. Conclusie
Op grond van het voorgaande is de commissie van oordeel dat het bezwaar ongegrond is en dat
het bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mw. [NAAM] Gemeente Amsterdam, 'Fietsparkeren en fietsenstalling vernieuwd Leidseplein',
https://www.amsterdam.nl/projecten/leidseplein/gebieden/fietsparkeren/, geraadpleegd op 16 januari 2019.
4 Rechtbank Amsterdam, 26 september 2018, ECLI:NL:RBAMS:2018:751