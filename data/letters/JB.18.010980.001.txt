Advies van de bezwaarschriftencommissie Juridisch Bureau

Aan                Het college van burgemeester en wethouders van Amsterdam
Zaaknummer         JB.18.010980.001
Datum              16 januari 2019
Onderwerp          Advies naar aanleiding van het bezwaarschrift van de heer [NAAM]    Geacht college,

1. Inleiding
Op 10 oktober 2018 heeft de handhaver, namens u, de fiets van de heer [NAAM] (hierna:
bezwaarde) verwijderd van de Archimedesweg en opgeslagen bij het Fietsdepot. De fiets stond
volgens het besluit langer dan zes weken onafgebroken op dezelfde plaats geparkeerd. Het besluit
is op 2 oktober 2018 bekendgemaakt.

Tegen dit besluit is tijdig een bezwaarschrift ingediend. Bij brief van 30 oktober 2018 is de
ontvangst van het bezwaarschrift bevestigd.

2. Advies
De commissie adviseert u:
.   Het bezwaar ontvankelijk te verklaren-
.   het bezwaar ongegrond te verklaren-
.   het bestreden besluit in stand te laten-
.   geen kostenvergoeding toe te kennen.

Hieronder leest u hoe de commissie tot dit advies ben gekomen.

3. De bezwaren
Samengevat komen de volgende bezwaren naar voren:
- [NAAM] stelt dat hij op 2 oktober 2018 de rode sticker op zijn fiets aantrof. Hij heeft
gebeld met 14 020 om te informeren naar het stickeren. Het vermoeden werd
uitgesproken dat de fiets wellicht meer dan 6 weken op diezelfde plaats stond, wat
volgens bezwaarde zou kunnen kloppen-
-  Het werd door 14 020 geadviseerd om de fiets te verplaatsten, dat heeft bezwaarde direct
dezelfde dag gedaan. [NAAM] heeft de fiets aan de andere kant van de weg in het rek
gezet. Er is hem niet geadviseerd om een stuk te gaan fietsen, maar om de fiets te
verplaatsen-

- [NAAM] stelt dat het fietsparkeren in zijn straat geen probleem is. Iedere
buurtbewoner heeft een overwegend vaste plek waar hij zijn fiets parkeert-
-  Tot slot verzoekt bezwaarde om vergoeding van de administratiekoten van het Fietsdepot
(? 22,50), een vergoeding van het doorgeknipte slot (? 25,-) en een vergoeding voor de
uren die bezwaarde heeft moeten maken om zijn fiets terug te halen (? 85,-)

4. Horen van bezwaarde
Op 8 november 2018 is er telefonisch contact geweest met bezwaarde. [NAAM] heeft
aangegeven geen gebruik te willen maken van een hoorzitting. Derhalve wordt dit
telefoongesprek beschouwd als telefonische hoorzitting. Hij heeft tijdens dat gesprek kort
samengevat het volgende aangevoerd:
- [NAAM] vertelt dat hem door 14 020 was verteld dat als hij zijn fiets verplaatst duidelijk
zou zijn dat hij zijn fiets gebruikt. De fiets zou dan niet verwijderd worden. [NAAM]
heeft daarom de sticker verwijderd, en zijn fiets aan de andere kant van de straat gezet-
-  De verwijderde fiets was een nette, goed onderhouden fiets-
- [NAAM] vraagt zich af wanneer een fiets volgens de gemeente is 'gebruikt'.
[NAAM] stelt dat het verplaatsen van de fiets ook 'gebruik' is. Zijn fiets had daarom
niet verwijderd mogen worden-
-  De krijtstreep is volgens bezwaarde geen toereikende methode om te kunnen vaststellen
of een fiets gebruikt is of niet. Het is niet duidelijk na hoeveel tijd de krijtstreep verdwijnt.
Hij is benieuwd hoe een rechter hier naar kijkt.

5. Juridisch kader
Ingevolge artikel 4.27, lid 2a, van de Algemene Plaatselijke Verordening (APV) is het verboden om
in een door het college aangewezen gebied langer te parkeren dan een door het college te bepalen
periode. Het gebied binnen de Ring A10 (met uitzondering van Noord) is door het college
aangewezen als gebied waar een fiets niet langer dan zes weken op dezelfde plaats mag parkeren,
zonder wezenlijke onderbreking1.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

De Archimedesweg valt in het aangewezen gebied binnen de Ring A10. Op deze locatie geldt een
maximale parkeerduur van zes weken. Deze maximale parkeerduur geldt zowel binnen als buiten

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'

de fietsparkeervoorzieningen. Met dit beleid wil de gemeente de bestaande parkeerplekken beter
benutten.

Uit het constateringsformulier blijkt dat de fiets van bezwaarde langer dan zes weken zonder
wezenlijke onderbreking geparkeerd is geweest. Gebleken is dat de fiets van bezwaarde op
20 augustus 2018 door de handhavers van een onopvallend constateringsmiddel is voorzien. Op
2 oktober 2018 is gecontroleerd of de fiets van zijn plek is geweest. Uit het intact zijn van het
constateringsmiddel bleek dat bezwaarde zijn fiets in de tussenliggende periode niet heeft
gebruikt.

Overtreding van artikel 4.27, lid 2a, van de APV staat hiermee vast.

In een gebied met een maximale parkeerduur van zes weken krijgt de eigenaar vanaf het
aanbrengen van de sticker zeven dagen de tijd om de fiets te verwijderen. Uit het
constateringsformulier blijkt dat de sticker op 2 oktober 2018 is aangebracht, en dat de fiets op
10 oktober 2018 is verwijderd. Uit de foto's, die door de handhavers zijn gemaakt op het moment
van verwijdering, blijkt dat het aangebrachte constateringsmiddel nog intact was.

Hieruit volgt dat u de juiste procedure heeft gevolgd bij het verwijderen van de fiets.

[NAAM] stelt dat hij contact heeft gehad met het klantenservicenummer 14 020. Tijdens dat
gesprek is hem verteld dat als hij zijn fiets verplaatst, duidelijk zou zijn dat zijn fiets in gebruik is en
de fiets niet verwijderd zal worden. [NAAM] doet daarmee impliciet een beroep op het
vertrouwensbeginsel.

Om een geslaagd beroep te kunnen doen op het vertrouwensbeginsel is het noodzakelijk dat een
aan het bestuursorgaan toe te rekenen concrete, ondubbelzinnige toezegging is gedaan door een
daartoe bevoegd persoon. Waardoor, in casu, bezwaarde uit mocht gaan van de juistheid van de
mededelingen.2 De commissie overweegt dat het informatienummer 14 020 een algemeen
informatie nummer is. Er is geen sprake van een bevoegd bestuursorgaan. Daarnaast is de
commissie van oordeel dat bezwaarde niet mocht aannemen dat de gegeven informatie afkomstig
was van een bevoegd bestuursorgaan, en zonder nader onderzoek te verrichten niet mocht
vertrouwen op de mededeling van de klantenservice. Hoewel wij betreuren dat er dergelijke
mededelingen gedaan slaag uw beroep op het vertrouwensbeginsel niet.

De fiets van bezwaarde is een nette fiets. [NAAM] stelt dat zijn fiets daarom niet verwijderd had
hoeven worden. Hiertoe wordt het volgende overwogen.

Dat de fiets in goede staat verkeerde en er geen sprake was van een kennelijke verwaarloosde
toestand, maakt niet dat de fiets langer dan zes weken op dezelfde plaats mag worden geparkeerd
zonder wezenlijke onderbreking. De fiets mocht dus verwijderd worden, ongeacht de staat van de
fiets.

2 ABRvS 4 februari 2015, ECLI:NL:RVS:2015:302.

[NAAM] vraagt zich af wanneer een fiets dan wel gebruikt is waarmee verwijdering kan worden
voorkomen. Enkel het verplaatsen van de fiets is onvoldoende om verwijdering te voorkomen.
Om verwijdering te voorkomen dient op de fiets gefietst te worden, enkel op deze manier
verdwijnt het aangebrachte constateringsmiddel.

[NAAM] trekt tevens de krijtstreep, het constateringsmiddel, in twijfel. De commissie is echter
van oordeel dat de krijtmarkering een betrouwbare methode is om te controleren of fietsen na zes
weken zijn gebruikt of niet. De krijtstreep verdwijnt van het wiel met het fietsen. Als de krijtstreep
nog op het wiel zit, is dit het bewijs dat de fiets niet is gebruikt.

Tevens stelt bezwaarde dat het fietsparkeren in zijn straat geen probleem is. Iedereen heeft zo zijn
standaard plek waar de fiets geparkeerd wordt en dit veroorzaakt geen problemen. De
Archimedesstraat valt echter onder het aangewezen gebied waarin het verboden is om langer dan
zes weken op één plek te parkeren zonder wezenlijke onderbreking. Dat er specifiek in de straat
van bezwaarde geen parkeerproblemen zijn doet daar niet aan af.

Ten aanzien van de door bezwaarde aan het Fietsdepot betaalde administratiekosten, het
opengebroken slot en de vergoeding voor de uren die bezwaarde heeft gemaakt om de fiets terug
te halen, wordt overwogen dat bezwaarde alleen in aanmerking kan komen voor een dergelijke
vergoeding, indien blijkt dat niet de juiste procedure voor verwijdering is gevolgd. Hiervan is geen
sprake. Hoewel het betreurenswaardig is dat bezwaarde zijn slot niet meer kan hergebruiken, leidt
dit niet tot een kostenvergoeding.

7.  Conclusie
Op grond van het voorgaande is de commissie van oordeel dat het bezwaar ongegrond is en dat
het bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

mevrouw [NAAM]