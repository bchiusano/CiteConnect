Advies van de bezwaarschriftencommissie
Juridisch bureau

Aan:         Het college van burgemeester en wethouders van de gemeente Amsterdam
Nummer:      JB.18.004357.001
Datum:       28 augustus 2018
Onderwerp:   Advies naar aanleiding van het bezwaarschrift wat de heer mr. [NAAM] heeft
ingediend namens mevrouw [NAAM]

Geacht college,

1. Inleiding
Op 28 mei 2018 heeft de handhaver, namens u, de fiets van de mevrouw [NAAM] (hierna:
bezwaarde) verwijderd van de locatie Rustenburgerstraat en opgeslagen bij het Fietsdepot. De
fiets stond volgens het besluit langer dan zes weken onafgebroken op dezelfde plaats geparkeerd.
Het besluit is volgens het constateringsformulier op 23 april 2018 bekendgemaakt.

Tegen dit besluit heeft bezwaarde op 8 juni 2018 een bezwaarschrift ingediend. Bij brief van 18 juni
2018 is de ontvangst van het bezwaarschrift bevestigd. Met de ontvangstbevestiging is het
constateringsformulier meegestuurd.

Bij e-mail van 4 juli 2018 heeft de heer [NAAM] (hierna: gemachtigde) aangegeven op te treden
als de gemachtigde van bezwaarde.

2. Advies
Ik adviseer u:
?  het bezwaarschrift ontvankelijk te verklaren-
?  het bezwaar ongegrond te verklaren-
?  het bestreden besluit in stand te laten-
?  het verzoek om kostenvergoeding af te wijzen.

Hieronder leest u hoe ik tot dit advies ben gekomen.

3. Ontvankelijkheid
Uit recente jurisprudentie blijkt dat de sticker die op de fiets wordt aangebracht het besluit is
waartegen bezwaar kan worden gemaakt. Dit betekent dat de bezwaartermijn begint te lopen één
dag na het moment van stickeren. De sticker is aangebracht op 23 april 2018. De termijn voor het
indienen van het bezwaarschrift ving dus aan op 24 april 2018. Gelet op artikel 6:7 jo. 6:8 van de
Algemene wet bestuursrecht (Awb) was 4 juni 2018 de laatste dag waarop het bezwaarschrift kon
worden ingediend. De dagtekening van het bezwaarschrift is 8 juni 2018. Uit de enveloppe
behorende bij het bezwaarschrift blijkt niet wanneer deze ter post is aangeboden. Op 12 juni 2018

is het bezwaarschrift door het stadsdeel ontvangen. Vaststaat dat het bezwaarschrift niet tijdig is
ingediend. De vraag is vervolgens of de termijnoverschrijding verschoonbaar is te achten. Slechts
in zeer bijzondere gevallen wordt het bezwaarschrift bij te late indiening in behandeling genomen.
Bezwaarde moet dan aantonen dat het haar niet aan te rekenen is, dat zij te laat is met haar
bezwaarschrift.

Bij brief van 18 juni 2018 is bezwaarde in de gelegenheid gesteld om schriftelijk te laten weten
waarom het bezwaarschrift te laat is ingediend. Bij e-mail van 15 juli 2018 heeft gemachtigde
namens bezwaarde hierop gereageerd.

Aangevoerd is dat er geen sticker op de fiets heeft gezeten op 23 april 2018. Voorts wordt
aangevoerd dat tussen het moment van verwijderen en het indienen van het bezwaar twee weken
zit, en tussen het moment waarop bezwaarde op het depot constateerde dat het haar fiets betrof
die door de gemeente was weggehaald minder dan een week.

De commissie merkt op dat de fiets is verwijderd in de vijfde week van de bezwaartermijn. Op de
laatste dag van de bezwaartermijn heeft bezwaarde contact opgenomen met het Fietsdepot,
waarna haar fiets de volgende dag is thuisbezorgd. Daarna is binnen een redelijke termijn het
bezwaarschrift door het stadsdeel ontvangen. De commissie geeft in dit specifieke geval het
voordeel van de twijfel dat niet gesteld kan worden dat het aan bezwaarde te wijten is dat zij niet-
tijdig bezwaar heeft gemaakt.

Zodoende wordt toegekomen aan een inhoudelijke beoordeling.

4. De bezwaren
Kort samengevat luiden de bezwaren als volgt:
- [NAAM] ontkent en betwist dat de sticker aan te merken is als besluit in de zin van de Awb-
- [NAAM] heeft nooit een sticker op haar fiets zien zitten. [NAAM] loopt dagelijks
meerder keren langs haar fiets. [NAAM] houdt haar fiets nauwlettend in de gaten
aangezien in omringende straten verbouwd wordt, waarbij fietsen nog wel eens worden
verwijderd-
-  De echtgenoot van bezwaarde, tevens haar gemachtigde, heeft ook gedurende de periode
van 23 april 2018 tot aan de verwijdering van de fiets geen sticker op de fiets zien zitten-
-  De fiets staat al meer dan tien jaar voor de deur, gelijk aan hoe de buren hun fietsen daar
parkeren. Ook een aantal fietsen van de buren zijn verwijderd-
- [NAAM] gebruikt de fiets. Zij heeft de fiets ook gebruikt tijdens de betwiste periode. De
fiets naast de fiets van de bezwaarde is de fiets van de buurman. De buurman kan zijn fiets
alleen gebruiken als de fiets van bezwaarde aan de kant wordt gezet. Nu de buurman zijn fiets
in gebruik heeft, heeft de fiets van bezwaarde dus niet onafgebroken op dezelfde plaats
geparkeerd kunnen staan. In bezwaar zijn foto's van de fiets van de buurman overgelegd die
zijn gemaakt op 11 augustus 2018-
-  Aangevoerd wordt dat er in het dossier geen bewijs zit van de constateringen van 9 maart
2018 en 23 april 2018. [NAAM] verzoekt om bewijs toe te sturen van het moment waarop
de sticker is bevestigd, bewijs van het feit dat de fiets zes weken daarvoor al op dezelfde plek

stond en bewijs van het moment waarop de fiets is verwijderd. [NAAM] geeft aan dat uit
het constateringsformulier niet de datum van de bijgevoegde foto's blijkt-
-  De fiets stond niet in de weg en het betrof geen wrak-
- [NAAM] verzoekt om vergoeding van de door haar aan het Fietsdepot betaalde
administratiekosten van ? 35,00.

5. Horen
Bij e-mail van 8 augustus 2018 is aan gemachtigde aanvullende informatie toegestuurd. In
diezelfde e-mail is gemachtigde ook verzocht om contact op te nemen indien hij gehoord wenst te
worden. Bij e-mail van 13 augustus 2018 heeft gemachtigde in reactie op de aanvullende
informatie een nadere toelichting op de bezwaren gegeven. Daarbij heeft hij aangegeven dat als
de commissie na het lezen van de toelichting nog een mondelinge hoorzitting/toelichting wenst hij
telefonisch bereikbaar is. De commissie heeft daarop bij e-mail van 21 augustus 2018 aangegeven
dat dat niet het geval is, maar dat indien gemachtigde nog gebruik wenst te maken van de
gelegenheid om gehoord dat kan laten weten en zijn verhinderdata kan overleggen. Gemachtigde
heeft hierop niet gereageerd.

6. Juridisch kader
Ingevolge artikel 4.27 lid 2a Algemene Plaatselijke Verordening (APV) is het verboden om in een
door het college aangewezen gebied  langer te parkeren dan een door het college te bepalen
periode. Het gebied binnen de Ring A10 (met uitzondering van Noord) is door het college
aangewezen als gebied waar een fiets niet langer dan zes weken op dezelfde plaats mag parkeren,
zonder wezenlijke onderbreking.1

Verder zijn van toepassing artikel 5:21, artikel 5:24, artikel 5:25  en artikel 5:29 van de Awb. Op
grond hiervan kunt u een overtreding zelf beëindigen door het meevoeren en opslaan van de fiets,
nadat u de betrokkene in de gelegenheid heeft gesteld zelf de overtreding op te heffen. Tevens
kunt u de kosten hiervan in rekening brengen.

7. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

De locatie Rustenburgerstraat valt in het aangewezen gebied binnen de Ring A10. Op deze locatie
geldt een maximale parkeerduur van zes weken. Deze maximale parkeerduur geldt zowel binnen
als buiten de fietsparkeervoorzieningen. Met dit beleid wil de gemeente de bestaande
parkeerplekken beter benutten.

Uit het constateringsformulier blijkt dat de fiets van bezwaarde langer dan zes weken zonder
wezenlijke onderbreking geparkeerd stond op de locatie Rustenburgerstraat. Uit informatie
afkomstig van de handhaver blijkt dat de fiets door de handhaver op 9 maart 2018 van een
onopvallend constateringsmiddel is voorzien. Op 23 april 2018 is gecontroleerd of de fiets van zijn

1 Besluit van het algemeen bestuur van bestuurscommissie Zuid van 24 juni 2016 met het 
onderwerp 'Aanwijzen gebeid met maximale (brom)fietsparkeerduur van 42 dagen en vaststellen 
Handboek Handhaving Fietsparkeren'' en de publicatie daarvan in het Gemeenteblad van 19
oktober 2016, nr. 144103,  '(Brom)fiets-parkeerduur beperking in Amsterdam Zuid'.

plek is geweest. Uit het intact zijn van het constateringsmiddel bleek dat bezwaarde de fiets in de
tussenliggende periode niet heeft gebruikt.

Overtreding van artikel 4.27 lid 2 van de APV staat hiermee vast en daarmee ook uw bevoegdheid
om de fiets van bezwaarde te verwijderen.

In een gebied met een maximale parkeerduur van zes weken krijgt de eigenaar vanaf het
aanbrengen van de sticker zeven dagen de tijd om de fiets te gebruiken. Uit het
constateringsformulier blijkt dat de sticker op 23 april 2018 is aangebracht, en dat de fiets op 28
mei 2018 is verwijderd.

Hieruit volgt dat u de juiste procedure heeft gevolgd bij het verwijderen van de fiets.

Bezwaarde ontkent en betwist dat de sticker aan te merken is als besluit in de zin van de Awb.
Daarbij merkt zij op dat er nooit een sticker op de fiets heeft gezeten. De commissie overweegt
hiertoe het volgende.

Uit vaste jurisprudentie blijkt dat de sticker op de fiets het besluit is.2  Uit het
constateringsformulier blijkt dat de fiets gestickerd is geweest op 23 april 2018. Op het moment
van verwijderen is een vervangende sticker op de fiets aangebracht, omdat de op 23 april 2018
aangebrachte sticker niet langer op de fiets zat. Dat het om een vervangende sticker gaat blijkt uit
het cijfer 2 wat op de sticker vermeld staat. Tevens staat ook op het constateringsformulier
vermeld dat er een duplicaat is aangebracht.

Bezwaarde heeft aangevoerd de fiets te gebruiken en te hebben gebruikt gedurende de betwiste
periode. De commissie overweegt hiertoe het volgende.

Herhaald wordt dat uit informatie afkomstig van de handhaver blijkt dat de fiets door de
handhaver op 9 maart 2018 van een onopvallend constateringsmiddel is voorzien. Op de foto's die
door de handhaver zijn gemaakt op het moment van verwijdering van de fiets is te zien dat het
constateringsmiddel nog intact was. Het constateringmiddel bevond zich op de achterband onder
het spatbord van de fiets. Uit het intact zijn van het constateringsmiddel bleek dat bezwaarde de
fiets in de tussenliggende periode niet heeft gebruikt. De commissie overweegt dat bezwaarde
niet voldoende aannemelijk heeft gemaakt dat zij haar fiets na het aanbrengen van het
constateringsmiddel op 9 maart 2018 daadwerkelijk heeft gebruikt. Daarbij wordt opgemerkt dat
het verplaatsen van de fiets niet voldoende is, daarmee is geen sprake van een wezenlijke
onderbreking van de parkeerduur. Om verwijdering te voorkomen dient de fiets gebruikt te
worden, enkel op deze manier verdwijnt het aangebrachte constateringsmiddel. De commissie
merkt op dat het kan voorkomen dat iemand zijn of haar fiets voor langere tijd niet kan gebruiken
bijvoorbeeld vanwege vakantie of ziekte. Als de fiets, voor langer dan de maximale parkeerduur,
niet wordt gebruikt is de beste oplossing om de fiets binnen te zetten of om buren of vrienden te
vragen om de fiets in de gaten te houden én de fiets te gebruiken.

2 Rb Den Haag, 10 oktober 2016, ECLI:NL:RBDHA:2016:12168.

Bezwaarde heeft aangevoerd dat de fiets geen hinder veroorzaakte en niet in verwaarloosde
toestand verkeerde. De commissie overweegt hiertoe het volgende.

Dat de fiets geen hinder veroorzaakte en niet in een verwaarloosde toestand verkeerde, maakt
niet dat de fiets langer dan zes weken op dezelfde plaats mocht worden geparkeerd zonder
wezenlijke onderbreking. De fiets mocht dus verwijderd worden, ongeacht de wijze waarop deze
stond geparkeerd of de staat van de fiets.

Ten aanzien van de door bezwaarde gemaakte kosten wordt overwogen dat hiervoor alleen tot
vergoeding kan worden overgegaan indien blijkt dat niet de juiste procedure voor verwijdering is
gevolgd. Nu in bezwaar is gebleken dat hiervan geen sprake is, wordt de door bezwaarde
gemaakte kosten niet vergoed.

8.  Conclusie
Op grond van het voorgaande is de commissie van oordeel dat het bezwaar ongegrond is en dat
het bestreden besluit in stand dient te blijven. [NAAM] komt niet in aanmerking voor
vergoeding van de gemaakte kosten.

Adviseur,

Mw. [NAAM]