Advies van de bezwaarschriftencommissie
Juridisch Bureau

Aan          Het college van burgemeester en wethouders
Zaaknummer   JB.18.009132.001 en JB.18.009134.001
Datum        2 oktober 2018
Onderwerp    Advies naar aanleiding van het bezwaarschrift ingediend door mevrouw [NAAM] college,

1. Inleiding
Op 22 augustus 2018 heeft de handhaver, namens u, de fietsen van mevrouw [NAAM]  (hierna:
bezwaarde) verwijderd van de locatie Leidseplein en opgeslagen bij het Fietsdepot. De fietsen (met
de barcodes [BSN] en [BSN]) van bezwaarde stonden volgens de besluiten niet geparkeerd
in de daarvoor bestemde voorziening. De besluiten zijn op 22 augustus 2018 bekendgemaakt.

Tegen deze besluiten is tijdig een bezwaarschrift ingediend. Bij brief van 27 september 2018 is de
ontvangst van het bezwaarschrift bevestigd.

2. Advies
De commissie adviseert u:
.  het bezwaar ontvankelijk te verklaren-
.  het bezwaar ongegrond te verklaren-
.  de bestreden besluiten in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. Bezwaren
Samengevat luiden de bezwaren als volgt:
- [NAAM] stelt zich op het standpunt dat de geparkeerde fietsen niet de doorgang
belemmerden. De fietsen veroorzaakten evenmin hinder of gevaar-
-  Daarnaast geeft bezwaarde aan dat de vakken en de tegel op de grond van de betreffende
locatie niet duidelijk waren aangegeven. [NAAM] verzoekt om het beleid omtrent het
parkeren duidelijker in de omgeving aan te geven en meer ruchtbaarheid te geven in de
omliggende gemeentes van de gemeente Amsterdam.

4. Horen van bezwaarde
Op 1 oktober 2018 is er telefonisch contact geweest met bezwaarde. [NAAM] heeft ingestemd
met telefonisch horen. Zij heeft tijdens dat gesprek de gronden van het bezwaarschrift benadrukt.

5. Juridisch kader
Ingevolge artikel 4.27, lid 3 en 4, van de Algemene Plaatselijke Verordening (hierna: APV) kan in
het belang van de veiligheid en ter voorkoming van hinder een gebied worden aangewezen waarin
fietsen uitsluitend in de daarvoor bestemde voorziening (lees: een fietsenrek) mogen worden
geparkeerd. Door het intensief gebruik en hoge fietsparkeerdruk is de locatie Leidseplein door het
college van burgemeester en wethouders aangewezen als gebied waarin het verboden is om
fietsen buiten de daarvoor bestemde voorzieningen te parkeren1.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (hierna: Awb). Op grond hiervan kunt u een overtreding zelf beëindigen door
het meevoeren en opslaan van de fiets, nadat u de betrokkene in de gelegenheid heeft gesteld zelf
de overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van overtredingen, en zo ja, of het verwijderen en
opslaan van de fietsen volgens de juiste procedure heeft plaatsgevonden.

In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers op de locatie Leidseplein de ruimte te geven.
Door middel van informatieborden wordt gewezen op het verbod om buiten de rekken en vakken
te parkeren.

Uit de constateringsformulieren en de foto's die zijn gemaakt bij de verwijdering van de fietsen,
blijkt dat de fietsen buiten een fietsvoorziening zijn aangetroffen. De fietsen stonden buiten het
daartoe bestemde vak geparkeerd. Dit wordt door bezwaarde ook niet betwist.

Overtreding van artikel 4.27, lid 4, APV staat hiermee vast en daarmee ook de bevoegdheid om de
fietsen van bezwaarde te verwijderen.

Bezwaarde geeft aan dat de fietsen niet in de weg stonden en geen gevaar opleverden voor de
veiligheid. De plek waar bezwaarde haar fietsen heeft geparkeerd, valt onder het aangewezen
gebied. Dit betekent dat fietsen die buiten de daarvoor bestemde parkeervoorziening staan
geparkeerd, kunnen worden verwijderd. Het veroorzaken van hinder of gevaar is hiervoor geen
vereiste.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Uit de
constateringsformulieren en de foto's die zijn gemaakt bij de verwijdering van de fietsen blijkt dat
de stickers op 22 augustus 2018 om 13:00 uur zijn aangebracht, en dat de fietsen op 22 augustus
2018 om 15:34 uur respectievelijk 15:37 uur zijn verwijderd.

Hieruit volgt dat u de juiste procedure heeft gevolgd bij het verwijderen van de fietsen.

De vraag is of de kosten van de bestuursdwang terecht zijn verhaald op bezwaarde. De vraag is
namelijk of zij overtreder is in de zin van het tweede lid van artikel 5:1 Awb. Artikel 5:25, eerste lid,
Awb bepaalt dat de toepassing van de bestuursdwang op kosten van de overtreder geschiedt,
tenzij deze kosten redelijkerwijze niet of niet geheel te zijnen laste behoren te komen.

Bezwaarde heeft aangevoerd dat de vakken en de tegel op de grond van de betreffende locatie
niet duidelijk waren aangegeven. In dit verband overweegt de commissie als volgt.

Door het intensief gebruik en hoge fietsparkeerdruk is het Leidseplein door het college van
burgemeester en wethouders aangewezen als gebied waarin het verboden is een fiets buiten de
daarvoor bestemde voorzieningen te parkeren, hetgeen op 3 mei 2016 in het Gemeenteblad is
gepubliceerd. Op verschillende plekken in dat gebied hangen borden om aan te geven dat een
fiets in de daarvoor bestemde voorziening geparkeerd moet worden. Het had bezwaarde
voldoende duidelijk kunnen zijn dat het verboden is om aldaar haar fietsen buiten de daarvoor
bestemde parkeervoorziening te plaatsen. Van een verkeersdeelnemer mag worden verwacht dat
hij zich op de hoogte stelt dan wel onderzoek doet naar de parkeermogelijkheden. De commissie
wijst in dit verband op de uitspraak van de rechtbank van Amsterdam van 16 februari 2016
(ECLI:NL:RBAMS:2015:1603). Dat bezwaarde heeft nagelaten zich te oriënteren op de
parkeermogelijkheden van fietsen op het Leidseplein, komt voor haar rekening. De regelgeving
omtrent het fietsparkeren is terug te vinden op de website van de gemeente Amsterdam.

De commissie is van mening dat de overtreding bezwaarde is toe te rekenen, zodat de last haar
terecht is opgelegd en de kosten van de bestuursdwang ook op haar verhaald mochten worden.

7. Conclusie
Op grond van het voorgaande is de commissie van oordeel dat het bezwaar ongegrond is en dat
de bestreden besluiten in stand dienen te blijven. [NAAM] komt niet in aanmerking voor een
kostenvergoeding.

Adviseur,

[NAAM]