Advies van de bezwaarschriftencommissie Juridisch Bureau

Aan           Het college van burgemeester en wethouders van Amsterdam
Zaaknummer    JB.19.008829.001
Datum         12 november 2019
Onderwerp     Advies naar aanleiding van het bezwaarschrift van de heer [NAAM]

Geacht college,

1. Inleiding
Op 5 juni 2019 heeft de handhaver, namens u, de fiets van [NAAM] (hierna: bezwaarde)
verwijderd uit het gebied rond het NS-station Amsterdam Zuid en opgeslagen bij het Fietsdepot. De
fiets van bezwaarde stond volgens het besluit niet geparkeerd in de daarvoor bestemde voorziening.
Het besluit is op 5 juni 2019 bekendgemaakt.

Tegen dit besluit is tijdig een bezwaarschrift ingediend.

2. Advies
Ik adviseer u:
.  het bezwaar ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe ik tot dit advies ben gekomen.

3. De bezwaren
Samengevat luiden de bezwaren als volgt:

- [NAAM] voert aan dat zijn fiets is verwijderd terwijl deze niet op een onjuiste plaats
geparkeerd was. De fiets stond volgens bezwaarde binnen een fietsparkeervak. Naast dit
vak staat een bord over een deel van de stoep, dat daar geen fietsen geplaatst mogen
worden.
- [NAAM] voert aan dat er nergens vanaf zijn aanfietsroute vanuit de Gustav Mahlerlaan
sprake is van enige signalering met betrekking tot het betreden van een aangewezen
gebied in de zin van artikel 4.27 lid 4 APV.

4. Horen van bezwaarde
Bezwaarde heeft in zijn bezwaarschrift geen telefoonnummer opgenomen. Op maandag 4
november is naar bezwaarde een e-mail verstuurd, waarin wordt verzocht om een
telefoonnummer. Hier heeft bezwaarde niet op gereageerd. Op 5 november 2019 is er naar
bezwaarde een brief verstuurd waarin de mogelijkheid werd geboden om telefonisch of middels
een hoorzitting gehoord te worden in onderhavige zaak. [NAAM] heeft hier geen gehoor aan
gegeven. Zoals in deze brief al werd vermeld, is er nu een advies uitgebracht op basis van de
stukken die de commissie heeft.

5. Juridisch kader
Ingevolge artikel 4.27, lid 3 en 4, van de APV kan in het belang van de veiligheid en ter voorkoming
van hinder een gebied worden aangewezen waarin fietsen uitsluitend in de daarvoor bestemde
voorziening (lees: een fietsenrek) mogen worden geparkeerd. Door het intensief gebruik en hoge
fietsparkeerdruk is het gebied rond het NS-station Amsterdam Zuid, waaronder het Gustav
Mahlerplein, door het college van burgemeester en wethouders aangewezen als gebied waarin het
verboden is om fietsen buiten de daarvoor bestemde voorzieningen te parkeren1.

Verder zijn van toepassing artikel 5:21, artikel 5:24, artikel 5:25 en artikel 5:29 van de Awb. Op
grond hiervan kunt u een overtreding zelf beëindigen door het meevoeren en opslaan van de fiets,
nadat u de betrokkene in de gelegenheid heeft gesteld zelf de overtreding op te heffen. Tevens
kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de rekken
te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond tegen een lantarenpaal.
Voor een handhaver is bepalend hoe hij de fiets aantreft.

Overtreding van artikel 4.27, lid 4, van de APV staat hiermee vast.

Uit het constateringsformulier volgt dat in dit geval  de begunstigingstermijn van één uur op 5 juni
2019 om 07:00 uur is gegeven en dat de fiets van bezwaarde na afloop van de termijn, op 5 juni
2019 om 08:06 uur nog steeds buiten de fietsvoorziening is aangetroffen. De fiets is daarom
verwijderd door uw handhavers.

Hieruit volgt dat u de juiste procedure heeft gevolgd bij het verwijderen van de fiets.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'

Bezwaarde voert aan dat zijn fiets is verwijderd terwijl deze niet op een onjuiste plaats geparkeerd
was. De fiets stond volgens bezwaarde binnen een fietsparkeervak. Naast dit vak staat een bord
over een deel van de stoep, dat daar geen fietsen geplaatst mogen worden.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsparkeervak stond geparkeerd. De fiets stond tegen een lantarenpaal
geparkeerd. Overtreding van artikel 4.27, lid 4, van de APV staat hiermee vast.

Bezwaarde voert aan dat er nergens vanaf zijn aanfietsroute vanuit de Gustav Mahlerlaan sprake is
van enige signalering met betrekking tot het betreden van een aangewezen gebied in de zin van
artikel 4.27 lid 4 APV.

De commissie merkt op dat de gebieden rond alle NS-stations in Amsterdam zijn aangewezen als
gebied waar het verboden is een fiets buiten de daarvoor bestemde voorziening te parkeren. Op
verschillende plekken in die gebieden hangen bordjes om aan te geven dat een fiets in de daarvoor
bestemde voorziening geparkeerd moet worden. Door middel van deze borden wordt echter
uitsluitend gewezen op het verbod om buiten de voorziening te parkeren. Het zijn niet de borden
die het parkeerverbod in het leven roepen. Het is de bevoegdheid in de APV en het
Aanwijzingsbesluit die maken dat er een bepaald regime geldt in het gebied. Het al dan niet
aanwezig zijn van een bord doet daarom niet af aan de geldende regels, waarbij wordt verwezen
naar de uitspraak van de Afdeling bestuursrechtspraak van de Raad van State van 2 juli 2014
(ECLI:NL:RVS:2014:2398).

Nu is gebleken dat de overtreding vast staat, de juiste procedure is gevolgd en de bezwaren niet
worden gevolgd, wordt geconcludeerd dat bezwaarde niet in aanmerking komt voor vergoeding
van de kosten.

7. Conclusie
Op grond van het voorgaande ben ik van oordeel dat het bezwaar ongegrond is en dat het bestreden
besluit in stand dient te blijven. [NAAM] komt niet in aanmerking voor een kostenvergoeding.

Adviseur,

Lisette [NAAM]