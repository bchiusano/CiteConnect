Advies van de bezwaarschriftencommissie Juridisch Bureau

Aan           Het college van burgemeester en wethouders van Amsterdam
Zaaknummer    JB.19.003432.001
Datum         30 april 2019
Onderwerp     Advies naar aanleiding van het bezwaarschrift van mevrouw [NAAM] college,

1. Inleiding
Op 12 februari 2019 heeft de handhaver, namens u, de fiets van [NAAM] (hierna: bezwaarde)
verwijderd uit het gebied rond het NS-station Amsterdam Centraal (De Ruyterkade) en opgeslagen
bij het Fietsdepot. De fiets van bezwaarde stond volgens het besluit niet geparkeerd in de daarvoor
bestemde voorziening. Het besluit is op 11 februari 2019 bekendgemaakt.

Tegen dit besluit is tijdig een bezwaarschrift ingediend. Bij brief van 11 maart 2019 is de ontvangst
van het bezwaarschrift bevestigd.

2. Advies
Ik adviseer u:
.  het bezwaar ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe ik tot dit advies ben gekomen.

3. De bezwaren
Samengevat luiden de bezwaren als volgt:
- [NAAM] heeft haar fiets op 4 februari 2019 bij het station geplaatst in de buurt van het
fietshotel, tegenover het Ibis hotel.
-  Hier bevinden zich een aantal fietsenrekken en bezwaarde heeft haar fiets vastgezet aan
één van de metalen rekken die de grote palen omringen.
-  De fiets bevond zich op een fietsparkeerplaats en er stond nergens aangegeven dat je hier
geen fiets mocht parkeren.
- [NAAM] verzoekt om een vergoeding van de gemaakte kosten, te weten ? 22,50 voor
de administratiekosten bij het Fietsdepot.

4. Horen van bezwaarde
Op 25 april 2019 is er telefonisch contact geweest met bezwaarde. [NAAM] heeft hierbij haar
bezwaargronden benadrukt. Tevens heeft zij aangegeven dat het voor haar niet duidelijk was dat
zij haar fiets hier niet mocht parkeren. [NAAM] is later nog teruggegaan naar de betreffende
locatie en zag toen wel een bordje maar niet op de locatie waar zij haar fiets had geparkeerd.
Duidelijke bebording, dat hier niet geparkeerd mag worden, ontbreekt.

5. Juridisch kader
Ingevolge artikel 4.27, lid 3 en 4, van de Algemene Plaatselijke Verordening (APV) kan in het
belang van de veiligheid en ter voorkoming van hinder een gebied worden aangewezen waarin
fietsen uitsluitend in de daarvoor bestemde voorziening (lees: een fietsenrek) mogen worden
geparkeerd. Door het intensief gebruik en hoge fietsparkeerdruk is het gebied rond het NS-station
Amsterdam Centraal door het college van burgemeester en wethouders aangewezen als gebied
waarin het verboden is om fietsen buiten de daarvoor bestemde voorzieningen te parkeren1.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de rekken
te parkeren.

Bezwaarde voert aan dat de fiets op de locatie De Ruyterkade was geparkeerd in een fietsenrek.
Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond tegen een metalen ring,
rondom een paal, geparkeerd.

Overtreding van artikel 4.27, lid 4, van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van een uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'

openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Hieruit blijkt dat de sticker op
11 februari 2019 om 08:00 uur is aangebracht. Uit het constateringsformulier blijkt dat de fiets op
12 februari 2019 om 12:27 uur is verwijderd. Hieruit volgt dat u de juiste procedure heeft gevolgd
bij het verwijderen van de fiets.

De gebieden rond alle NS-stations in Amsterdam zijn aangewezen als gebied waar het verboden is
een fiets buiten de daarvoor bestemde voorziening te parkeren. Op verschillende plekken in die
gebieden hangen bordjes om aan te geven dat een fiets in de daarvoor bestemde voorziening
geparkeerd moet worden. Door middel van borden wordt echter uitsluitend gewezen op het
verbod om buiten de voorziening te parkeren. Het zijn niet de borden die het parkeerverbod in het
leven roepen. Het is de bevoegdheid in de APV en het Aanwijzingsbesluit die maken dat er een
bepaald regime geldt in het gebied. Het al dan niet aanwezig zijn van een bord doet daarom niet af
aan de geldende regels, waarbij wordt verwezen naar de uitspraak van de Afdeling
bestuursrechtspraak van de Raad van State van 2 juli 2014 (ECLI:NL:RVS:2014:2398).

Ten overvloede wordt opgemerkt dat een fietsenrek zo is ingericht en vormgegeven dat het voor
de gebruiker daarvan eenduidig is hoe op een juiste wijze de fiets in het fietsenrek geplaatst dient
te worden. Bij een fietsenrek met wielsleuven mag bijvoorbeeld verwacht worden dat de gebruiker
weet dat als de fiets niet met het wiel in een wielsleuf wordt gezet, de fiets onjuist in het fietsenrek
staat geparkeerd.

7. Conclusie
Op grond van het voorgaande ben ik van oordeel dat het bezwaar ongegrond is en dat het bestreden
besluit in stand dient te blijven. [NAAM] komt niet in aanmerking voor een kostenvergoeding.

Adviseur,

[NAAM]