Advies van de bezwaarschriftencommissie
Juridisch Bureau

Aan:               Het college van burgemeesters en wethouders van Amsterdam
Nummer:            JB.18.005458.001, JB.18.005460.001 en JB.18.005462.001
Datum:             15 augustus 2018
Onderwerp:         Advies naar aanleiding van het bezwaarschrift ingediend door de
heer [NAAM]

Geacht college,

1.  Inleiding
Op 7 mei 2018 heeft de handhaver, namens u, de fietsen van de heer [NAAM] (hierna:
bezwaarde) verwijderd van de locatie Parnassusweg en opgeslagen bij het Fietsdepot. De fietsen
met de barcodes [BSN], [BSN] en [BSN] stonden volgens de besluiten hinderlijk
geparkeerd. Deze grondslag is echter onterecht in de besluiten opgenomen. De fietsen zijn
verwijderd omdat zij langer dan 14 dagen ongebruikt bij NS-station Amsterdam RAI geparkeerd
stonden. De besluiten zijn op 4 mei 2018 bekend gemaakt door middel van stickers op de fietsen.

Tegen de besluiten is door [NAAM] een bezwaarschrift ingediend, welke door het stadsdeel is
ontvangen op 4 juli 2018. Bij brief van 12 juli 2018 is de ontvangst van het bezwaarschrift
bevestigd.

2.  Ontvankelijkheid
Alvorens het bezwaarschrift inhoudelijk kan worden behandeld, dient beoordeeld te worden of het
bezwaarschrift ontvankelijk is. De commissie overweegt daartoe het volgende.

De besluiten zijn bekendgemaakt op 4 mei 2018. De termijn voor het indienen van het
bezwaarschrift ving aan op 5 mei 2018. Volgens de uitspraak van 10 oktober 2016 van Rechtbank
Den Haag1 is de sticker op de fiets het besluit. Gelet op artikel 6:7 jo. 6:8 van de Algemene wet
bestuursrecht (hierna: Awb) was 15 juni 2018 de laatste dag waarop het bezwaarschrift kon
worden ingediend. Uit de poststempel blijkt dat het bezwaarschrift op 29 juni 2018 is aangeboden.
Op 4 juli 2018 is het bezwaarschrift door het stadsdeel ontvangen. Daarmee staat vast dat het
bezwaarschrift niet tijdig is ingediend. De vraag is vervolgens of de termijnoverschrijding
verschoonbaar is te achten. Slechts in zeer bijzondere gevallen wordt het bezwaarschrift bij te late
indiening in behandeling genomen. [NAAM] moet dan aantonen dat het hem niet aan te
rekenen is, dat hij te laat is met zijn bezwaarschrift.

1 Rb Den Haag, 10 oktober 2016, ECLI:NL:RBDHA:2016:12168.

Bij brief van 12 juli 2018 is [NAAM] in de gelegenheid gesteld om schriftelijk toe te lichten
waarom het bezwaarschrift te laat is ingediend. Op 24 juli 2018 heeft het stadsdeel de reactie van
bezwaarde hierop ontvangen.

Kort samengevat heeft [NAAM] de volgende toelichting gegeven. [NAAM] is bij het ophalen
van de fietsen erop gewezen dat hij binnen zes weken een bezwaarschrift kon indienen.
Bezwaarde was echter in de veronderstelling dat dit zes weken na het afhalen van de fietsen
betekende. [NAAM] merkt op dat hij op het moment van afhalen immers pas bekend werd met
de reden van verwijdering. [NAAM] heeft de daaropvolgende weken wel geprobeerd om een
bezwaarschrift in te dienen, maar wegens omstandigheden is dat niet eerder gelukt. [NAAM]
moest op 14 juni 2018 een knieoperatie ondergaan, waardoor hij van te voren druk was met het
organiseren van allerlei zaken. Ook nadien kon hij vanwege medicatiegebruik zich niet richten op
het indienen van een bezwaarschrift. [NAAM] heeft zijn ontslagbrief van het ziekenhuis en een
medicatielijst bijgevoegd.

De commissie overweegt hiertoe het volgende. [NAAM] heeft de fietsen op 25 mei 2018 bij het
Fietsdepot afgehaald. [NAAM] heeft bij het afhalen van zijn fietsen een kennisgevingsbesluit
ontvangen. Op de achterzijde van dit formulier staat een toelichting met betrekking tot het
indienen van bezwaar. Onder meer staat daar vermeld dat een bezwaarschrift binnen zes weken
na de datum waarop een sticker op de fiets is aangebracht moet worden ingediend. [NAAM]
heeft bij zijn bezwaarschrift de kennisgevingsformulieren met de stickers die op de fietsen zaten
overgelegd. Hieruit blijkt dat [NAAM] bekend was, dan wel kon zijn, met de stickerdatum en
lopende bezwaartermijn. Hoewel de commissie het betreurenswaardig vindt dat [NAAM]
vanwege de door hem aangedragen omstandigheden niet tijdig een bezwaarschrift heeft kunnen
indienen, is zij van oordeel dat geen sprake is van een dusdanig bijzonder geval dat het [NAAM]
niet aangerekend kan worden dat het bezwaarschrift niet tijdig is ingediend.

3. Advies
Op grond van het vorenstaande adviseer ik u:
-  Het bezwaarschrift gericht tegen de verwijdering van de fietsen met barcode [BSN],
[BSN] en [BSN] niet-ontvankelijk te verklaren-
-  De bestreden besluiten in stand te laten, onder verbetering van de grondslagen: artikel
4.27 lid 2 APV (14 dagen ongebruikt) in plaats van artikel 4.27 lid 1a APV (hinder).

Adviseur,

Mw. [NAAM]