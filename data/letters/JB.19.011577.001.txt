Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Zaaknummer   JB.19.011577.001
Datum        13 januari 2020
Onderwerp    Advies naar aanleiding van het bezwaarschrift van [NAAM]    Geacht college,

1. Inleiding
Op 17 juni 2019 heeft de handhaver, namens u, de fiets van [NAAM] (hierna: bezwaarde)
verwijderd van de locatie Lutmastraat te Amsterdam en opgeslagen bij het Fietsdepot. De fiets
stond volgens het besluit langer dan zes weken onafgebroken ongebruikt op straat geparkeerd.
Het besluit is op 5 juni 2019 bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.   Het bezwaarschrift ontvankelijk te verklaren-
.   het bezwaar gegrond te verklaren-
.   het bestreden besluit in te trekken-
.   een gedeeltelijke kostenvergoeding toe te kennen van ? 225,-, en voor het overige af te wijzen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat haar fiets keurig aan het rek stond vastgebonden en deze zonder
waarschuwingssticker is weggehaald-
. [NAAM] geeft aan dat de verwijdering onrechtmatig is. Ze heeft van de fietsenmaker in
de straat gehoord dat er vaker wegknipacties plaatsvinden. Ze is van mening dat de
gemeente Amsterdam haar fiets heeft gestolen-
. [NAAM] vindt het schandalig dat in gebruik genomen fietsen van goedwillende burgers
willekeurig worden weggehaald-
. [NAAM] wenst haar fiets terug te krijgen met een nieuw (ketting)slot. Daarnaast wenst
zij excuses te ontvangen.

4. Horen van bezwaarde
Op 19 november en 18 december 2019 is er telefonisch contact geweest met bezwaarde.
[NAAM] heeft ingestemd met telefonisch horen. Op 16 en 18 december 2019 en 3 januari 2020
heeft bezwaarde per e-mail aanvullende informatie gestuurd. [NAAM] heeft samengevat het
volgende aangevoerd.
. [NAAM] herhaalt hetgeen zij in het bezwaarschrift heeft genoemd. Zij benadrukt dat
zij van mening is dat de fiets onrechtmatig is meegenomen en dat de gemeente
Amsterdam haar fiets heeft gestolen. [NAAM] geeft aan dat Handhaving moedwillig de
foto's van de fiets niet heeft gemaakt en haar fiets heeft meegenomen-
. [NAAM] geeft aan dat ze voor de verwijdering geen sticker heeft gezien. Ze had de
fiets in het rek geparkeerd en die stond daar hoogstens twee weken stil. Zij kon niet
fietsen in verband met een verstuikte enkel. De fiets heeft volgens bezwaarde zeker geen
zes weken stilgestaan-
. [NAAM] geeft aan dat ze de fiets niet heeft kunnen ophalen. Ze heeft contact gehad
met het Fietsdepot en per e-mail doorgegeven hoe de fiets eruit zag. Als reactie van het
Fietsdepot kreeg ze terug dat de medewerkers niet wisten om welke fiets het ging en
bezwaarde op locatie zou kunnen komen kijken voor de fiets. [NAAM] kreeg de indruk
dat de medewerkers niet bereid leken om de fiets voor bezwaarde te zoeken. [NAAM]
is zelf niet naar het Fietsdepot gegaan, omdat ze daar geen tijd voor had en de tijd, waarin
zij naar het Fietsdepot zou gaan, haar in verhouding met haar uurtarief te veel geld kostte-
. [NAAM] heeft inmiddels een nieuwe fiets bij de fietsenmaker aangeschaft van ? 200,--
. [NAAM] geeft aan dat ze een schadevergoeding wenst-
.  Ze ziet het opengebroken (ketting)slot van Abus graag vergoed. Volgens
bezwaarde kostte een slot ? 50,--
.  Daarnaast wil bezwaarde een vergoeding voor de verwijderde fiets. De fiets heeft
ze twee jaar geleden tweedehands gekocht. De Gazelle fiets was in een prima
staat en had een lichte slag in het achterwiel. Ze geeft aan dat zij er geen bon
meer van heeft. [NAAM] merkt op dat een tweedehands Gazelle fiets met
handremmen en versnellingen in Amsterdam tussen de ? 225,- en ? 275,- kost-
. [NAAM] stelt een bedrag van ? 300,- voor als totaalgemiddelde voor het
(ketting)slot en de nieuwe fiets,
.  Tot slot ziet bezwaarde de uren die zij heeft besteed aan het bezwaarschrift en
verdere communicatie graag vergoed. [NAAM] heeft aangegeven dat zij 10
werkuren heeft besteed en als zzp'er een uurtarief hanteert van ? 75,- per uur.
[NAAM] geeft aan genoegen te nemen met ? 50,- per uur.

5. Juridisch kader
Ingevolge artikel 4.27, lid 2a Algemene Plaatselijke Verordening (APV) is het verboden om in een
door het college aangewezen gebied langer te parkeren dan een door het college te bepalen
periode. Het gebied binnen de Ring A10 (met uitzondering van Noord) is door het college
aangewezen als gebied waar een fiets niet langer dan zes weken op dezelfde plaats ongebruikt op
straat geparkeerd mag staan mag parkeren, zonder wezenlijke onderbreking.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
De locatie Lutmastraat valt in het aangewezen gebied binnen de Ring A10. Op deze locatie geldt
een maximale parkeerduur van zes weken. Deze maximale parkeerduur geldt zowel binnen als
buiten de fietsparkeervoorzieningen. Bij het handhaven van deze maximale parkeerduur markeert
Handhaving de fiets met een onopvallend constateringsmiddel. Wanneer de fiets wezenlijk in
gebruik wordt genomen, zal het constateringsmiddel verdwijnen. Enkel de sticker verwijderen, of
de fiets verplaatsen is onvoldoende om verwijdering te voorkomen.

Indien het constateringsmiddel na zes weken nog intact is, voorziet Handhaving de fiets van een
sticker met daarop het besluit. Op de sticker wordt aangegeven dat de eigenaar van de fiets zeven
dagen de tijd heeft om de fiets alsnog te gebruiken. Indien de markering na het verstrijken van
deze termijn nog intact is, verwijdert Handhaving de fiets. Met dit beleid wil de gemeente de
bestaande parkeerplekken beter benutten.

In dit specifieke geval kan niet met zekerheid worden vastgesteld de juiste procedure voor
verwijdering is gevolgd. De commissie adviseert om het bezwaarschrift gegrond te verklaren en de
kosten gedeeltelijk te vergoeden.

6.2 Ten aanzien van de kostenvergoeding
[NAAM] geeft aan dat ze een schadevergoeding wenst. Ze ziet het opengebroken (ketting)slot
graag vergoed. Daarnaast wil bezwaarde een vergoeding voor de verwijderde fiets. Tot slot ziet
bezwaarde de uren besteed aan het bezwaarschrift en verdere communicatie graag vergoed. De
commissie overweegt hiertoe het volgende.

6.2.1 Ten aanzien van het (ketting)slot
[NAAM] geeft aan dat zij het opengebroken (ketting)slot van Abus graag vergoed ziet. Volgens
bezwaarde kostte een slot ? 50,-. De commissie overweegt hiertoe het volgende.

De commissie overweegt ten aanzien van het opengebroken ketting(slot) dat de kosten alleen
voor vergoeding in aanmerking komen, indien blijkt dat niet de juiste procedure voor verwijdering
is gevolgd. Hiervan is sprake. De commissie adviseert de kosten van het opengebroken
(ketting)slot te vergoeden. [NAAM] heeft haar kosten niet nader met stukken onderbouwd. De
commissie acht in dit specifieke geval een vergoeding voor het opengebroken (ketting)slot van ?
25,- redelijk.

6.2.2 Ten aanzien van de verwijderde fiets
[NAAM] wenst een vergoeding voor de verwijderde fiets. De fiets heeft ze twee jaar geleden
tweedehands gekocht. De Gazelle fiets was in een prima staat en had een lichte slag in het
achterwiel. Ze geeft aan dat zij er geen bon meer van heeft. [NAAM] merkt op dat een
tweedehands Gazelle fiets met handremmen en versnellingen in Amsterdam tussen de ? 225,- en
? 275,- kost. [NAAM] heeft inmiddels een nieuwe fiets bij de fietsenmaker aangeschaft van ?
200,-. De commissie overweegt hiertoe het volgende.

Herhaald wordt dat in dit specifieke geval niet met zekerheid kan worden vastgesteld dat de juiste
procedure voor verwijdering is gevolgd. [NAAM] heeft haar kosten niet met stukken nader
onderbouwd. De commissie acht in dit specifieke geval een vergoeding voor de verwijderde fiets
van ? 200,- redelijk.

6.2.3 Ten aanzien van de gederfde inkomsten
[NAAM] geeft aan dat zij ongeveer 10 werkuren heeft besteed aan het bezwaarschrift en
verdere communicatie rond deze kwestie. [NAAM] geeft aan dat zij werkt als zzp'er. Het
uurtarief van bezwaarde bedraagt ? 75,- per uur. [NAAM] geeft aan dat zij met ? 50,- per uur
genoegen neemt.

De commissie overweegt dat de tijd, die iemand kwijt is met het schrijven van het bezwaar en alles
wat daaruit voortvloeit, gevolg is van deelname aan het maatschappelijk verkeer. Uit de
jurisprudentie valt af te leiden dat verletkosten voor het opstellen van een bezwaarschrift niet voor
vergoeding in aanmerking komen.2 De commissie adviseert dan ook om geen vergoeding voor de
gederfde inkomsten toe te kennen.

Gelet op het bovenstaande adviseert de commissie om een kostenvergoeding van ? 225,- toe te
kennen aan bezwaarde. [NAAM] wordt de gelegenheid geboden om een foto of kopie van haar
bankpas in kleur toe te sturen, waarop de naam en het rekeningnummer van bezwaarde duidelijk
leesbaar zijn. [NAAM] kan de genoemde documenten sturen naar
juridischbureau.bezwaren@amsterdam.nl om de kostenvergoeding te ontvangen.

6.3 Ten aanzien van de bezwaren
Ten overvloede wordt nog opgemerkt dat het kan voorkomen dat iemand de fiets niet gebruikt
vanwege een verstuikte enkel. Indien een fiets langer dan zes weken ongebruikt op dezelfde plaats
heeft gestaan, mag Handhaving de fiets verwijderen. Om verwijdering van de fiets te voorkomen,

2 ECLI:NL:GHDHA:2014:2134 (r.o.7.3).

kan een mogelijke oplossing zijn om de fiets binnen neer te zetten, of, indien dit niet mogelijk is,
vrienden of buren te vragen de fiets in de gaten te houden. Als de gemeente een sticker op de fiets
heeft geplakt, dient de sticker te worden verwijderd én de fiets daadwerkelijk in gebruik te worden
genomen. De fiets wordt dan niet verwijderd.

De commissie merkt daarnaast op dat het meenemen van de fietsen door Handhaving niet als
diefstal wordt gezien. Handhaving is bevoegd op grond van de wet en de APV om de in
overtreding zijnde fietsen te verwijderen en deze mee te nemen. In het dossier ontbreken enkele
foto's van de verwijdering van de fiets. Daardoor kan niet met zekerheid worden vastgesteld dat
de juiste procedure voor verwijdering is gevolgd. De onrechtmatigheid van het handelen van
Handhaving is daarmee niet gegeven. Het is betreurenswaardig dat bezwaarde zich bestolen
voelt, maar dit maakt het oordeel van de commissie niet anders.

Tot slot merkt de commissie op dat het spijtig is dat bezwaarde de indruk kreeg dat de
medewerkers van het Fietsdepot niet bereid leken om bezwaarde te helpen. Dit maakt het oordeel
van de commissie echter niet anders.

7.  Conclusie
Op grond van het voorgaande ben ik van oordeel dat het bezwaar gegrond is. De commissie
adviseert het bestreden besluit in te trekken. [NAAM] komt in aanmerking voor een
gedeeltelijke kostenvergoeding.

Adviseur,

Mw. [NAAM]