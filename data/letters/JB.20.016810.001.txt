Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.20.016810.001
Datum         1 februari 2021
Onderwerp     Advies naar aanleiding van het bezwaarschrift van [NAAM]

Geacht college,

1. Inleiding
Op 9 oktober 2020 om 19:25 uur heeft de handhaver, namens u, de fiets van [NAAM] (hierna:
bezwaarde) verwijderd uit de omgeving van het Rembrandtplein (Regulierdwarsstraat) te
Amsterdam, en opgeslagen bij het Fietsdepot. De fiets van bezwaarde stond volgens het besluit niet
geparkeerd in de daarvoor bestemde voorziening. Het besluit is op 9 oktober 2020 om 16:50 uur
bekendgemaakt. Tegen dit besluit is tijdig een bezwaarschrift ingediend door de heer [NAAM]
namens bezwaarde.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
.  De vertegenwoordiger van bezwaarde geeft aan dat bewijs ontbreekt dat zijn fiets buiten
een daartoe bestemde voorziening stond geparkeerd.
.  De vertegenwoordiger van bezwaarde geeft aan dat niet gebleken is dat de
Regulierdwarsstraat in een aangewezen gebied is gelegen waarin fietsen uitsluitend
binnen een daartoe bestemde voorziening mag worden geplaatst.
.  De vertegenwoordiger van bezwaarde geeft aan dat, wanneer de Regulierdwarsstraat
toch in een aangewezen gebied gelegen is, er omstandigheden zijn waaronder het onjuist
parkeren van zijn fiets bezwaarde niet is aan te rekenen.
.  De vertegenwoordiger van bezwaarde geeft aan dat de Regulierdwarsstraat een drukke
straat is, zeker op vrijdagavond. De gemeente heeft slechts een zeer beperkt aantal
fietsparkeervoorzieningen in deze straat geplaatst. Daardoor kan het bezwaarde niet
verweten worden dat hij zien fiets mogelijkerwijs niet in een voorziening heeft geplaatst.

.  De vertegenwoordiger van bezwaarde verzoekt om een schadevergoeding voor de kosten
van de bezorging van de fiets van bezwaarde van ? 35,-, een schadevergoeding voor de
ov-kosten die bezwaarde door de verwijdering zou hebben moeten maken van ? 9,60 en
een schadevergoeding voor het doorgeslepen slot van bezwaarde van ? 25,-.Opgemerkt
wordt dat bij het bezwaarschrift een foto van het doorgeslepen slot is toegevoegd.

4. Horen van bezwaarde
Op 9 december 2020 is er telefonisch contact geweest met de heer [NAAM] de
vertegenwoordiger van bezwaarde, en bezwaarde zelf. De heer [NAAM] heeft de bezwaren van
bezwaarde herhaald en benadrukt. Daarnaast hebben de heer [NAAM] en bezwaarde het
volgende aangevoerd:
.  [NAAM] geeft aan dat de fiets na een uur is verwijderd.
.  [NAAM] geeft aan dat er terplekke geen waarschuwingsborden staan en hij ook niet
van de regel op de hoogte was.
.   De vertegenwoordiger van bezwaarde geeft aan dat er, kijkend naar de jurisprudentie,
een aantal voorwaarden zijn waaraan de gemeente moet voldoen alvorens een fiets mag
worden verwijderd.
.   Hij geeft aan dat het feit dat er geen waarschuwingsborden staan, invloed heeft op de
begunstigingstermijn. Er is onvoldoende stallingsmogelijkheid, en dit heeft eveneens
invloed op de begunstigingstermijn. Er staat volgens bezwaarde slechts ter hoogte van
huisnummer 64 een klein fietsenstallinkje. Er is geen ander alternatief. De
vertegenwoordiger van bezwaarde stelt dat de begunstigingstermijn ook moet afhangen
van het doel van het bezoek. Op die locatie is er veel horeca open op vrijdagavond. Zelfs
in de Coronasituatie was de horeca destijds tot 22:00 uur geopend. Nu dit ook het doel
van het bezoek van bezwaarde aan de locatie was, heeft dit invloed op de
begunstigingstermijn.
.  [NAAM] benadrukt dat de fiets keurig stond vastgemaakt aan een paal en zoveel
mogelijk aan de kant was gezet. Er was volgens hem daardoor geen sprake van
gevaarzetting of hinder. De vertegenwoordiger van bezwaarde vult aan dat het trottoir
ter plekke erg breed is waardoor voldoende looppad overblijft en niemand gehinderd
wordt.
.  [NAAM] geeft aan dat op de locatie heel veel andere fietsen staan die niet in de rekken
staan geparkeerd. Dit is volgens bezwaarde ook heel lang gedoogd.
.  [NAAM] voert aan dat de desbetreffende locatie het gedeelte van de straat was waar
men nog mag fietsen. Het is geen voetgangerszone.
.   Vertegenwoordiger van bezwaarde geeft aan dat het tijdstip waarop de fiets verwijderd
is, namelijk 19:25 uur, in strijd met het besluit is. Het besluit zou aangeven dat mag
worden gehandhaafd tot 18:00 uur.

5. Juridisch kader
Ingevolge artikel 4.27 lid 3 en 4 Algemene Plaatselijke Verordening (APV) kan in het belang van de
veiligheid en ter voorkoming van hinder een gebied worden aangewezen waarin fietsen uitsluitend
in de daarvoor bestemde voorziening (lees: een fietsenrek/ fietsvak/ fietsnietje) mogen worden
geparkeerd. Door het intensief gebruik en hoge fiets parkeerdruk is het gebied rond het

Rembrandtplein door het college van burgemeester en wethouders aangewezen als gebied waarin
het verboden is om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied gebruik maken de ruimte
te geven. Door middel van informatieborden wordt gewezen op het verbod om buiten een daartoe
aangewezen voorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets niet in een daartoe aangewezen voorziening stond geparkeerd. De fiets stond tegen
een paal van een verkeersbord aan geparkeerd, vastgemaakt met een kettingslot aan de paal.
Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van een uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
2wenselijk geacht en zou in feite leiden tot het gedogen van overtredingen.

Uit de foto's blijkt dat de fiets voorzien was van een sticker. Uit het constateringsformulier blijkt
dat de sticker op 9 oktober 2020 om 16:50 uur is aangebracht, en dat de fiets diezelfde dag om
19:25 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
De vertegenwoordiger van bezwaarde geeft aan dat bewijs ontbreekt dat zijn fiets buiten een
daartoe bestemde voorziening stond geparkeerd. Hiertoe overweegt de commissie het volgende.

1 Gemeenteblad van 15 juni 2020, nr. 149850, Besluit van burgemeester en wethouders van de gemeente Amsterdambetreffende
de wijziging van 'Aanwijzingsbesluit fiets- en brommerparkeren Rembrandtplein en omgeving op grond van art. 4.27 lid 3 APV'
(Gem.bld. nr64446 van 14 april 2017).

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets niet in een daartoe aangewezen voorziening stond geparkeerd. De fiets stond tegen
een paal van een verkeersbord aan geparkeerd, vastgemaakt met een kettingslot aan de paal.
Voor een handhaver is bepalend hoe hij de fiets aantreft. Overtreding van artikel 4.27 lid 4 van de
APV staat hiermee vast. Tegen deze achtergrond wordt het bezwaar niet gevolgd.

De vertegenwoordiger van bezwaarde geeft verder aan dat niet gebleken is dat de
Regulierdwarsstraat in een aangewezen gebied is gelegen waarin fietsen uitsluitend binnen een
daartoe bestemde voorziening mag worden geplaatst. [NAAM] voert hiertoe aan dat de
desbetreffende locatie het gedeelte van de straat was waar men nog mag fietsen. Het is geen
voetgangerszone. Vertegenwoordiger van bezwaarde geeft aan dat het tijdstip waarop de fiets
verwijderd is, namelijk 19:25 uur, in strijd met het besluit is. Hiertoe overweegt de commissie het
volgende.

Herhaald wordt dat het gebied rond het Rembrandtplein door het college van burgemeester en
wethouders aangewezen als gebied waarin het verboden is om fietsen buiten de daarvoor
bestemde voorzieningen te parkeren.2 In het besluit staat aangegeven dat de
Reguliersdwarsstraat onder het aangewezen gebied valt. Of het desbetreffende gedeelte van de
straat al dan niet een voetgangerszone betreft is hierbij niet van belang. Ook op de website van de
gemeente Amsterdam staan de regels voor deze locatie vermeld. Wat betreft de handhaving van
deze regels vermeld dit besluit duidelijk dat het verbod om buiten de voorziening te parkeren
voortaan, dus vanaf 14 april 2017 altijd geldt, en niet slechts binnen een bepaald tijdsbestek.

De vertegenwoordiger van bezwaarde geeft daarnaast aan dat, wanneer de Regulierdwarsstraat
toch in een aangewezen gebied gelegen is, er omstandigheden zijn waaronder het onjuist
parkeren van zijn fiets bezwaarde niet is aan te rekenen. Het feit dat er op de locatie geen
waarschuwingsborden staan, invloed heeft op de begunstigingstermijn. Ook geeft hij aan dat het
feit dat er onvoldoende stallingsmogelijkheid is, eveneens invloed op de begunstigingstermijn
heeft. Vertegenwoordiger van bezwaarde stelt dat de begunstigingstermijn ook moet afhangen
van het doel van het bezoek. Hiertoe overweegt de commissie het volgende.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van een uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. De factoren die door de vertegenwoordiger van bezwaarde zijn genoemd in dit
kader zijn hierbij niet van belang. Dat bezwaarde niet binnen die termijn de overtreding ongedaan
heeft kunnen maken, doet daar evenmin aan af. Bovendien heeft de Rechtbank Amsterdam met
de uitspraak van 28 februari 2017 te kennen gegeven dat het verlenen van een

2 Gemeenteblad van 15 juni 2020, nr. 149850, Besluit van burgemeester en wethouders van de gemeente Amsterdambetreffende
de wijziging van 'Aanwijzingsbesluit fiets- en brommerparkeren Rembrandtplein en omgeving op grond van art. 4.27 lid 3 APV'
(Gem.bld. nr64446 van 14 april 2017).

begunstigingstermijn van één uur niet onredelijk is, in het geval van binnen het aangewezen
gebied buiten de daarvoor bestemde voorziening geparkeerde fietsen.3

Ten aanzien van de bebording ter plekke wordt nog opgemerkt dat het vervelend is dat bezwaarde
niet op de hoogte was van de geldende regeling waardoor hij zijn fiets buiten de voorziening
geparkeerd heeft. Hoewel er rond het Rembrandtplein door middel van verschillende
informatieborden gewezen wordt op het verbod om buiten een daarvoor bestemde voorziening te
parkeren, wordt overwogen dat door middel van borden uitsluitend gewezen wordt op het verbod
om buiten de voorziening te parkeren. Het zijn niet de borden die het parkeerverbod in het leven
roepen. Het is de bevoegdheid in de APV en het Aanwijzingsbesluit die maken dat er een bepaald
regime geldt in het gebied. Het al dan niet aanwezig zijn van een bord doet daarom niet af aan de
geldende regels.4 Het bezwaar wordt niet gevolgd.

Bezwaarde benadrukt dat de fiets keurig stond vastgemaakt aan een paal en zoveel mogelijk aan
de kant was gezet. Er was volgens hem daardoor geen sprake van gevaarzetting of hinder. Het
trottoir ter plekke is erg breed waardoor voldoende looppad overblijft en er niemand gehinderd
werd. De commissie overweegt hiertoe het volgende.

De plek waar bezwaarde zijn fiets heeft geparkeerd, valt onder het aangewezen gebied. Dit
betekent dat fietsen die buiten de daarvoor bestemde parkeervoorziening staan geparkeerd,
kunnen worden verwijderd. Het veroorzaken van hinder is hiervoor geen vereiste. Ten overvloede
wordt gewezen op het verbod van artikel 4.2 lid 1 van de APV om voorwerpen aan te brengen
boven of over de weg of vast te maken aan bomen of aan objecten die zijn bestemd voor of
gebruikt worden ten behoeve van de openbare dienst. Palen van verkeersborden vallen hier ook
onder. Dit verbod geldt in heel Amsterdam.

Bezwaarde geeft aan dat op de locatie heel veel andere fietsen staan die niet in de rekken staan
geparkeerd.

Overwogen wordt dat dit beroep op het gelijkheidsbeginsel niet slaagt. De handhavingscapaciteit
is beperkt en daarom kunnen niet alle fietsen die niet correct geparkeerd zijn tegelijkertijd worden
verwijderd. Dat andere fietsen niet zijn verwijderd, leidt er niet toe dat bezwaarde zijn fiets
onterecht is verwijderd.

6.3 Ten aanzien van de kosten
De vertegenwoordiger van bezwaarde verzoekt om een schadevergoeding voor de kosten van de
bezorging van de fiets van bezwaarde van ? 35,-, een schadevergoeding voor de ov-kosten die
bezwaarde door de verwijdering zou hebben moeten maken van ? 9,60 en een schadevergoeding
voor het doorgeslepen slot van bezwaarde van ? 25,-.

Ten aanzien van de door bezwaarde aan het Fietsdepot betaalde administratiekosten en het
opengebroken slot wordt overwogen dat bezwaarde alleen in aanmerking komt voor een

3 Rb Amsterdam, 28 februari 2017, ECLI:NL:RBAMS:2017:1136.
4 Raad van State 2 juli 2014, ECLI:NL:RVS:2014:2398.

vergoeding, indien blijkt dat niet de juiste procedure voor verwijdering is gevolgd. Hiervan is geen
sprake. De handhavers hebben het (ketting)slot doorgeslepen om de fiets te kunnen verwijderen.
Aangezien de fiets terecht is verwijderd komt deze schade niet voor vergoeding in aanmerking.

Ten aanzien van de door bezwaarde gevorderde ov-kosten wordt overwogen dat op grond van het
eerdergenoemde is geoordeeld dat de fiets op juiste gronden is verwijderd en meegenomen.
Tegen die achtergrond is er geen aanleiding om over te gaan tot vergoeding van de overige
gemaakte kosten. De commissie is derhalve van oordeel dat het verzoek tot vergoeding van
hiervoor genoemde kosten afgewezen dient te worden.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

[NAAM]