Advies van de bezwaarschriftencommissie Juridisch Bureau

Aan           Het college van burgemeester en wethouders van Amsterdam
Zaaknummer    JB.19.010614.001
Datum         5 september 2019
Onderwerp     Advies naar aanleiding van het bezwaarschrift van [NAAM] college,

1. Inleiding
Op 18 juni 2019 om 10:40 uur heeft de handhaver, namens u, de fiets van [NAAM] (hierna: bezwaarde)
verwijderd uit het gebied rond het NS-station Amsterdam Zuid en opgeslagen bij het Fietsdepot. De
fiets van bezwaarde stond volgens het besluit niet geparkeerd in de daarvoor bestemde voorziening.
Het besluit is op 18 juni 2019 om 08:45 uur bekendgemaakt.

Tegen dit besluit is tijdig een bezwaarschrift ingediend. Bij brief van 16 juli 2019 is de ontvangst van
het bezwaarschrift bevestigd.

2. Advies
De commissie adviseert u:
.  het bezwaar ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren als volgt:
. [NAAM] stalt zijn fiets al drie jaar onder het viaduct, tegen de fietsenstalling aan als er
geen plaats is, op een zodanige manier dat er geen overlast door ontstaat-
. [NAAM] heeft hier nooit eerder een waarschuwing of opmerking over gehad. Er staat
ook geen bord dat er hier niet geparkeerd mag worden-
.  Toen de fiets opeens weg was dacht hij dat de fiets was gestolen. Pas toen hij later in de
week fietsen zag met rode waarschuwingslabels kwam hij erachter dat zijn fiets op het
Fietsdepot stond-
.  Als bezwaarde had geweten dat hij de fiets daar niet mocht stallen had hij dat ook niet
gedaan. De fiets is nu zonder enige waarschuwing meegenomen. Een waarschuwing

vooraf, zoals dat bij andere fietsen wel het geval was, had bezwaarde niet meer dan
normaal gevonden-
. [NAAM] is afhankelijk van deze fiets en hij gebruikt deze fiets om dagelijks naar het
station te fietsen-
. [NAAM] heeft naar zijn weten niet fout gehandeld en had graag vooraf enige
informatie of een waarschuwing ontvangen over het verwijderen en meenemen van
fietsen-
. [NAAM] verzoekt om een oplossing.

4. Horen van bezwaarde
Meerdere malen is er telefonisch contact geprobeerd te leggen met bezwaarde. Daarnaast is
bezwaarde per e-mail van 27 augustus 2019 en per brief van 29 augustus 2019 in de gelegenheid
gesteld om zijn bezwaarschrift mondeling toe te lichten. Er is geen reactie binnengekomen van
bezwaarde.

5. Juridisch kader
Ingevolge artikel 4.27, lid 3 en 4, van de Algemene Plaatselijke Verordening (APV) kan in het
belang van de veiligheid en ter voorkoming van hinder een gebied worden aangewezen waarin
fietsen uitsluitend in de daarvoor bestemde voorziening (lees: een fietsenrek) mogen worden
geparkeerd. Door het intensief gebruik en hoge fietsparkeerdruk is het gebied rond het NS-station
Amsterdam Zuid door het college van burgemeester en wethouders aangewezen als gebied
waarin het verboden is om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de rekken
te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets naast het fietsenrek stond geparkeerd. Overtreding van artikel 4.27, lid 4, van de APV
staat hiermee vast.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen.
Een begunstigingstermijn van een uur wordt voldoende geacht om de overtreder in staat te stellen
de overtreding ongedaan te maken. Een langere begunstigingstermijn wordt gelet op de druk op
de openbare ruimte in het gebied en de aanzuigende werking van verkeerd geparkeerde fietsen
niet wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 18 juni 2019 om 08:45 uur is aangebracht, en dat de fiets op 18 juni 2019 om 10:40 uur
is verwijderd. Hieruit volgt dat u de juiste procedure heeft gevolgd bij het verwijderen van de fiets.

[NAAM] heeft aangegeven dat hij zijn fiets al drie jaar tegen de fietsenstalling parkeert als er
geen plaats is. Hij doet dit op een zodanige wijze dat hier geen overlast door ontstaat. De
commissie overweegt hiertoe het volgende.

In het aangewezen gebied fietsen is het verboden een fiets buiten een voorziening te parkeren.
Het veroorzaken van hinder is hierbij geen vereiste. De fiets mocht dus verwijderd worden,
ongeacht dat er volgens bezwaarde geen overlast ontstond. Dat er daarnaast op een bepaalde
locatie geen vrije plek voorhanden is betekent ook niet dat een fiets buiten het rek mag worden
geplaatst. Op verdere loopafstand van het station zijn vaak wel nog plekken beschikbaar.

[NAAM] heeft ook aangegeven aan dat hij nooit een waarschuwing of opmerking heeft gehad
over de manier waarop hij zijn fiets parkeert. Er staat ook geen bord volgens bezwaarde.

Herhaald wordt dat bezwaarde een begunstigingstermijn van één uur is gegeven om de
overtreding op te heffen. De commissie volgt de redenering van bezwaarde, dat er geen
waarschuwing is gegeven, gezien vorenstaande niet. De commissie is van mening dat u de
bestuursdwang op juiste wijze hebt toegepast. Daarnaast merkt de commissie op dat de gebieden
rond alle NS-stations in Amsterdam zijn aangewezen als gebied waar het verboden is een fiets
buiten de daarvoor bestemde voorziening te parkeren. Op verschillende plekken in die gebieden
hangen bordjes om aan te geven dat een fiets in de daarvoor bestemde voorziening geparkeerd
moet worden. Door middel van deze borden wordt echter uitsluitend gewezen op het verbod om
buiten de voorziening te parkeren. Het zijn niet de borden die het parkeerverbod in het leven
roepen. Het is de bevoegdheid in de APV en het Aanwijzingsbesluit die maken dat er een bepaald
regime geldt in het gebied. Het al dan niet aanwezig zijn van een bord doet daarom niet af aan de
geldende regels, waarbij wordt verwezen naar de uitspraak van de Afdeling bestuursrechtspraak
van de Raad van State van 2 juli 2014 (ECLI:NL:RVS:2014:2398).

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden  besluit  in  stand  dient  te  blijven. [NAAM]  komt  niet  in  aanmerking  voor  een
kostenvergoeding.

Adviseur,

[NAAM]