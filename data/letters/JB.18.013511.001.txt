Advies van de bezwaarschriftencommissie Juridisch Bureau

Aan           Het college van burgemeester en wethouders van Amsterdam
Zaaknummer    JB.18.013511.001
Datum         21 februari 2019
Onderwerp     Advies naar aanleiding van het bezwaarschrift van mevrouw [NAAM] college,

1. Inleiding
Op 6 december 2018 heeft de handhaver, namens u, de fiets van mevrouw [NAAM] (hierna:
bezwaarde) verwijderd van de Goudriaanstraat (NS-station Amsterdam Amstel) te Amsterdam en
opgeslagen bij het Fietsdepot. De fiets van bezwaarde stond volgens het besluit niet geparkeerd in
de daarvoor bestemde voorziening. Het besluit is op 6 december 2018 bekendgemaakt.

Tegen dit besluit is tijdig een bezwaarschrift ingediend. Bij brief van 19 december 2018 de ontvangst
van het bezwaarschrift bevestigd.

2. Advies
De commissie adviseert u:
.  het bezwaar ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren als volgt:
- [NAAM] heeft op 6 december 2018 haar fiets op het Amstelstation geparkeerd en trof
deze bij terugkomst niet meer aan.
-  De bewegwijzering van de ondergrondse stalling ontbrak en de weg naar de ingang was
niet duidelijk i.v.m. de grootse verbouwing hiervan.
-  De groene informatieborden op het station zijn onduidelijk gepositioneerd.
-  De begunstigingstermijn van 1 uur is niet redelijk vanwege de doelgroep reizigers/lang
parkeren.
-  In een regulier fietsenrek past een fiets met krat niet en met het oog op vandalisme wilt
bezwaarde haar fiets dan ook niet meer proberen in een regulier fietsenrek te plaatsen.
Vandaar de keuze om de fiets tegen het parkeervak aan een paal vast te maken.
- [NAAM] verzoekt om kostenvergoeding includerende de kosten die zijn voldaan aan
het Fietsdepot á ?22,50,- en ter vervanging van een nieuw slot á ?44,95,-.

4. Horen van bezwaarde
Op 20 februari 2019 heeft bezwaarde telefonisch contact gehad met de behandelaar van het
bezwaarschrift. [NAAM] heeft ingestemd met telefonisch horen. Zij heeft toen haar bezwaren
benadrukt als weergegeven in het bezwaarschrift. Voorts heeft zij daaraan samengevat
toegevoegd dat zij fysiek niet sterk genoeg is om haar fiets bovenin het rek te plaatsen. Zij zag
geen alternatief om haar fiets te parkeren dan netjes aan de lantaarnpaal waar niemand er last van
heeft.

5. Juridisch kader
Ingevolge artikel 4.27, lid 3 en 4, van de Algemene Plaatselijke Verordening (APV) kan in het
belang van de veiligheid en ter voorkoming van hinder een gebied worden aangewezen waarin
fietsen uitsluitend in de daarvoor bestemde voorziening mogen worden geparkeerd. Door het
intensief gebruik en hoge fietsparkeerdruk is het gebied rond het NS-station Amsterdam Amstel
door het college van burgemeester en wethouders aangewezen als gebied waarin het verboden is
om fietsen buiten de daarvoor bestemde voorzieningen te parkeren1.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

In het betreffende aangewezen gebied is het verboden fietsen buiten een parkeervoorziening te
plaatsen. Dit verbod wordt gehandhaafd teneinde de voetgangers die van het station gebruik
maken de ruimte te geven. Door middel van informatieborden wordt gewezen op het verbod om
buiten de voorzieningen te parkeren.

Bezwaarde geeft aan dat zij haar fiets naast het parkeervak tegen een paal aan heeft geparkeerd
en bevestigd. Uit het constateringsformulier en de foto's die zijn gemaakt bij de verwijdering van
de fiets, blijkt dat de fiets buiten een parkeervoorziening is aangetroffen. De fiets stond bevestigd
aan een paal naast de fietsvoorziening. Voor een handhaver is bepalend hoe hij de fiets aantreft.

Overtreding van artikel 4.27, lid 4, van de APV staat hiermee vast en daarmee ook de bevoegdheid
om de fiets van bezwaarde te verwijderen.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Uit de
foto blijkt dat de fiets voorzien was van een sticker. Uit het constateringsformulier blijkt dat de
sticker op 6 december 2018 om 07:40 uur is aangebracht, en dat de fiets op 6 december 2018 om
10:11 uur is verwijderd. Hieruit volgt dat u de juiste procedure heeft gevolgd bij het verwijderen
van de fiets.

1 Gemeenteblad van 3 mei 2016,nr 55896, 'Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

Bezwaarde voert allereerst aan dat de bewegwijzering van de ondergrondse stalling ontbrak en
dat de weg naar de ingang niet duidelijk was in verband met de grootse verbouwing hiervan. De
commissie overweegt hiertoe als volgt.

De commissie begrijpt dat het erg vervelend is dat de ondergrondse stalling wellicht niet goed
bereikbaar is door de werkzaamheden. Echter, ondanks deze werkzaamheden is de
fietsparkeerdruk niet verhoogd en is het aantal parkeervoorzieningen voor fietsen gelijk gebleven.
Zo zijn de parkeerplekken voor fietsen op het plein bij de oude taxistandplaats tijdens deze
werkzaamheden verplaatst naar het trapveldje bij de Maliebaan. Dit houdt in dat bezwaarde,
ondanks dat zij haar weg naar de ondergrondse fietsenstalling niet kon vinden, voldoende andere
parkeervoorzieningen tot haar beschikking had om haar fiets te kunnen parkeren.

Ten tweede voert bezwaarde aan dat de groene informatieborden op het station onduidelijk zijn
gepositioneerd. De commissie overweegt hiertoe als volgt.

De parkeerplekken kunnen herkend worden aan de groen- witte waarschuwingsborden of tegels
of markeringen op de grond. Zo ook zijn meerdere van deze borden op een strategische wijze in
het gebied van het NS-station Amsterdam Amstel geplaatst. Van een verkeersdeelnemer mag
worden verwacht dat hij/zij zich op de hoogte stelt, dan wel onderzoek doet naar de
parkeermogelijkheden. De commissie verwijst hiervoor naar geldende rechtspraak2. Dat
bezwaarde heeft nagelaten zich te oriënteren op de parkeermogelijkheden van fietsen in het
gebied van de omgeving van het station, komt voor haar rekening. Het had bezwaarde voldoende
duidelijk kunnen zijn dat het verboden is om aldaar haar fiets buiten de daarvoor bestemde
parkeervoorziening te plaatsen.

Bovendien zijn het niet de borden die het parkeerverbod in het leven roepen, maar is het de
bevoegdheid in de APV en het Aanwijzingsbesluit die maken dat er een bepaald regime geldt in
het gebied. Het al dan niet aanwezig zijn van een bord doet daarom niet af aan de geldende regels,
waarbij wordt verwezen naar geldende rechtspraak.3 De stelling van bezwaarde dat de
informatieborden op het station onduidelijk zijn gepositioneerd en daarmee niet op de hoogte kon
zijn van de regels, wordt daarom niet onderschreven.

Als derde voert bezwaarde aan dat een begunstigingstermijn van één uur een onredelijke termijn
is. De commissie overweegt hiertoe als volgt.

Een begunstigingstermijn van één uur is een gestandaardiseerde termijn waarbinnen een
overtreder de overtreding zelf ongedaan kan maken. Dat de overtreder daartoe feitelijk niet in
staat was door bijvoorbeeld werk of studie, doet daar niet aan af. De begunstigingstermijn is
namelijk niet afhankelijk van de aan- of afwezigheid van de eigenaar op of in de omgeving van het
aangewezen gebied. De commissie is van oordeel dat een begunstigingstermijn van één uur voor
het feitelijk weghalen van de fiets als een reële termijn moet worden aangemerkt. Dit standpunt

2 Rb. Amsterdam, 16 februari 2016, ECLI:NL:RBAMS:2015:1603.
3 ABrvS, 2 juli 2014, ECLI:NL:RVS:2014:2398.

wordt bevestigd door geldende rechtspraak.4 Bovendien wordt een langere begunstigingstermijn,
gelet op de druk op de openbare ruimte in het gebied en de aanzuigende werking van verkeerd
geparkeerde fietsen, niet wenselijk geacht en zou in feite leiden tot het gedogen van
overtredingen.

Als laatst voert bezwaarde aan dat in een regulier fietsenrek haar fiets met krat niet past en
daarom, met het oog op vandalisme, haar fiets niet in het fietsenrek heeft geplaatst. Ook geeft zij
aan dat zij fysiek niet sterk genoeg is om de fiets in de bovenverdieping van het fietsenrek te
plaatsen. De commissie overweegt hiertoe als volgt.

Het is de eigen verantwoordelijkheid van bezwaarde om de fiets op een verantwoorde en juiste
wijze te parkeren in de daarvoor bestemde voorzieningen. Dat bezwaarde haar fiets niet in elke
vrije plek kan parkeren vanwege het krat op de fiets en daarom buiten de voorzieningen parkeert
dient echter voor haar eigen risico te blijven. Het feit dat de fiets dan vatbaarder zou zijn voor
vandalisme doet hier niet aan af. Wanneer bezwaarde fysiek niet sterk genoeg is om haar fiets in
de bovenverdieping van het fietsenrek te plaatsen, dient zij uit te wijken naar een andere
parkeervoorziening. Dat bezwaarde dit nalaat, dient voor haar eigen risico te blijven.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

[NAAM] Rechtbank Amsterdam, 26 september 2018, ECLI:NL:RBAMS:2018:751