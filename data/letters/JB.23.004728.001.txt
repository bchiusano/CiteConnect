Advies van de bezwaarschriftencommissie Juridisch Bureau
Aan           Het college van burgemeester en wethouders van de gemeente Amsterdam
Zaaknummer    JB.23.004728.001 en JB.23.004704.001
Datum         16 mei 2023
Onderwerp     Advies naar aanleiding van het bezwaarschrift van de heer [NAAM]

Geacht college,

1. Inleiding
Op 10 februari 2023 respectievelijk om 09:29 uur en om 09:31 uur heeft de handhaver, namens u,
de fiets van de heer [NAAM] (hierna: bezwaarde) en de fiets van zijn vriendin verwijderd van de
locatie Tollenstraat te Amsterdam en opgeslagen bij het Fietsdepot. De fietsen stonden volgens
de besluiten (met barcodes 1000934674 en 1000934673) niet geparkeerd in de daarvoor bestemde
voorziening. Beide besluiten zijn op 10 februari 2023 om 08:18 uur bekendgemaakt. Tegen deze
besluiten is tijdig een bezwaarschrift ingediend. Het bezwaarschrift is tevens gericht tegen twee
andere besluiten op grond waarvan dezelfde fietsen op een andere datum zijn verwijderd op een
locatie in ook een ander stadsdeel. Dit advies ziet echter niet op deze laatstgenoemde besluiten.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  de bestreden besluiten van 10 februari 2023 in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de gronden uit het bezwaarschrift als volgt:

. [NAAM] geeft aan dat hij wilt klagen over het feit dat zijn fiets en de fiets van zijn
vriendin tweemaal binnen twee weken zijn weggesleept.
. [NAAM] geeft aan dat zij hun fietsen op 28 januari 2023 aan de kant van het kanaal
tegenover Amsterdam Centraal hebben geparkeerd, omdat er geen borden waren die
aangaven dat het verboden was om daar fietsen te parkeren.
. [NAAM] geeft aan dat toen ze op die plek terugkwamen om met de fiets naar huis te
gaan, de fietsen er niet meer waren, hoewel andere fietsen op precies dezelfde plek
stonden.
. [NAAM] geeft aan dat de personen die de fietsen hebben weggesleept niet erg
zorgvuldig met hun eigendommen zijn omgegaan.

. [NAAM] geeft aan dat ze de ketting (onnodig) aan de kant van het slot hebben
doorgesneden, waardoor deze nu onbruikbaar is.
. [NAAM] geeft aan dat hij, naast de boete die hij kreeg voor verkeerd parkeren, ook een
nieuw slot moest kopen.
. [NAAM] geeft aan dat zijn topcover voor de ketting verloren was gegaan en niet meer
kon worden gevonden. Hij wilt daarvoor gecompenseerd worden.
. [NAAM] geeft aan dat bijna twee weken later, toen hij met zijn vriendin en vrienden
uitging, ze 's avonds laat thuiskwamen bij hun flat in de Tollensstraat [HUISNR].
. [NAAM] geeft aan dat de poort naar De Hallen aan de overkant van de straat gesloten
was, waardoor ze hun fietsen niet in de ondergrondse parkeergarage konden parkeren,
zoals aangegeven en zoals ze normaal gesproken doen.
. [NAAM] geeft aan dat ze zelfs naar de auto-ingang aan de andere kant van De Hallen
zijn gegaan, maar dat deze ook gesloten was.
. [NAAM] geeft aan dat ze daarom besloten om hun fietsen die ene nacht uitzonderlijk
buiten te parkeren, maar er goed voor zorgden dat deze niemand in de weg stonden.
. [NAAM] geeft aan dat toen ze de volgende ochtend hun fietsen terug wilden brengen
naar de garage, hij slechts één klein stukje van zijn slotketting kon vinden op de plaats
waar ze de fietsen de avond ervoor hadden geparkeerd.
. [NAAM] vraagt zich af waar ze hun fietsen moeten parkeren als ze laat thuiskomen.
. [NAAM] vraagt zich af of de plaats waar ze wonen impliceert dat ze niet na sluitingstijd
van De Hallen thuis mogen komen, omdat ze hun fietsen niet buiten kunnen parkeren.
. [NAAM] vraagt zich af of ze hun fietsen 's nachts naar de tweede verdieping moeten
dragen.
. [NAAM] geeft aan dat hij de kosten voor nieuwe sloten vergoed wilt krijgen, daarbij
vraagt hij om een kostenvergoeding voor de rekeningen van het Fietsdepot en het vervoer
daarnaartoe.

4. Horen van bezwaarde
Op 4 mei 2023 is er via MS-Teams contact geweest met bezwaarde. [NAAM] heeft ingestemd
met horen via MS-Teams. [NAAM] heeft samengevat het volgende verklaard:
. [NAAM] heeft aangegeven dat de fietsenstalling bij zijn huis dicht was.
. [NAAM] heeft aangegeven dat hij en zijn vriendin de fietsen hebben geparkeerd tussen
twee plantenbakken en dat de fietsen dus niet in de weg stonden.
. [NAAM] heeft aangegeven dat hij van plan was om de fietsen gelijk de volgende
ochtend in de fietsenstalling te plaatsen, omdat hij weet dat het niet is toegestaan om op
die plek fietsen buiten de fietsvoorziening te plaatsen.
. [NAAM] heeft aangegeven dat de fietsen de volgende ochtend al weg waren.
. [NAAM] heeft aangegeven dat hij een vergoeding wilt voor nieuwe sloten, de
gemaakte kosten voor tramkaartjes naar het Fietsdepot en de gemaakte kosten voor het
terugkrijgen van zijn fiets.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening mogen worden geparkeerd. Het gebied rondom

De Hallen en de Kinkerstraat zijn een zeer intensief gebruikt deel van Amsterdam. Door het
intensief gebruik en hoge fietsparkeerdruk is het gebied rondom de Hallen en de Kinkerstraat door
het dagelijks bestuur van stadsdeel West aangewezen als gebied waarin het verboden is om
fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fietsen volgens de juiste procedure heeft plaatsgevonden.

6.1 Ten aanzien van de besluiten
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van de Tollenstraat gebruik maken de
ruimte te geven. Door middel van informatieborden wordt gewezen op het verbod fietsen buiten
de fietsvoorzieningen te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fietsen buiten een fietsvoorziening zijn aangetroffen. De fietsen stonden op het trottoir en
tussen twee plantenbakken geparkeerd. Voor een handhaver is bepalend hoe hij de fietsen
aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto's blijkt dat de fietsen voorzien waren van een sticker. Uit de constateringsformulieren
blijkt dat beide stickers op 10 februari 2023 om 08:18 uur zijn aangebracht, en dat de fietsen op 10
februari 2023 respectievelijk om 09:29 uur en om 09:31 uur zijn verwijderd.

Hieruit volgt dat u de juiste procedure heeft gevolgd bij het verwijderen van de fietsen.

6.2 Ten aanzien van de bezwaren

1 Gemeenteblad van 18 september 2016, nr. 197814, 'Uitvoering van een gebiedsaanwijzing op grond van art. 4, lid 3 Algemene
Plaatselijke Verordening APV ter beperking van het (brom-)fietsparkeren inde openbare ruimte in het belang van de veiligheid en
ter voorkoming van hinder, gemeente Amsterdam'.

[NAAM] stelt dat zijn fietsen al na één nacht zijn weggehaald, terwijl deze geen hinder
veroorzaakte. Daarbij stelt bezwaarde dat er in de buurt van zijn woning onvoldoende
fietsparkeerplaatsen zijn en de fietsenstalling in de nacht gesloten is. Hiertoe overweegt de
commissie als volgt.

De plek waar bezwaarde en zijn vriend de fietsen hebben geparkeerd, valt onder het aangewezen
gebied. Dit betekent dat fietsen die buiten de daarvoor bestemde parkeervoorziening staan
geparkeerd, kunnen worden verwijderd. Het veroorzaken van hinder is hiervoor geen vereiste.

Herhaald wordt dat uit de foto's blijkt dat de fietsen voorzien waren van een sticker. Uit de
constateringsformulieren blijkt dat beide stickers op 10 februari 2023 om 08:18 uur zijn
aangebracht, en dat de fietsen op 10 februari 2023 respectievelijk om 09:29 uur en om 09:31 uur
zijn verwijderd. Indien een fiets in een aangewezen gebied buiten een fietsvoorziening wordt
aangetroffen, krijgt de eigenaar vanaf het aanbrengen van de sticker één uur de tijd om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. Dat de bezwaarde dacht dat hij langer de tijd zou krijgen, doet aan het voorgaande
niets af. Bovendien heeft de Rechtbank Amsterdam met de uitspraak van 26 september 2018 te
kennen gegeven dat het verlenen van een begunstigingstermijn van één uur niet onredelijk is, in
het geval van binnen het aangewezen gebied en buiten de daarvoor bestemde voorziening
geparkeerde fietsen.2

Overwogen wordt dat indien er op de betreffende locatie geen vrije plek voorhanden is, dit nog
niet betekent dat een fiets buiten de voorzieningen mag worden geplaatst. Vaak is er in de nabije
omgeving nog wel een voorziening waar wel ruimte is om de fietsen te parkeren. Van een
verkeersdeelnemer mag worden verwacht dat hij onderzoek doet naar de ter plaatse geldende
verkeerssituatie. Dat bezwaarde en zij vriendin hebben nagelaten om zich te oriënteren op de
parkeermogelijkheden van fietsen in het gebied rondom de Tollenstraat, komt voor hun eigen
rekening.

6.3 Ten aanzien van de kosten
[NAAM] vraagt om een vergoeding voor nieuwe kettingsloten, de gemaakte kosten voor
tramkaartjes naar het Fietsdepot en de gemaakte kosten voor het terugkrijgen van de fietsen.
Hiertoe overweegt de commissie als volgt.

Ten aanzien van de door bezwaarde aan het Fietsdepot betaalde administratiekosten en de
gemaakte kosten voor het openbaar vervoer, wordt overwogen dat bezwaarde alleen in
aanmerking komt voor een vergoeding indien blijkt dat niet de juiste procedure voor verwijdering
is gevolgd. Hiervan is geen sprake. Nu op grond van het eerdergenoemde is geoordeeld dat de
fietsen op juiste gronden verwijderd en meegenomen zijn, is er geen aanleiding om over te gaan

2 Rb Amsterdam, 26 september 2018, ECLI:NL:RBAMS:2018:7511.

tot vergoeding van deze kosten. En aangezien de fietsen verwijderd mochten worden, worden de
kosten voor nieuwe kettingsloten ook niet vergoed. Handhaving moest voor de verwijdering van
de fietsen de kettingsloten wel openbreken. Handhaving probeert bij de verwijdering van de
fietsen zoveel mogelijk de sloten bruikbaar te houden. In dit geval is dit niet mogelijk gebleken.
[NAAM] komt niet voor een vergoeding van de kettingsloten in aanmerking. De commissie
adviseert daarom om geen kostenvergoeding toe te kennen.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Dhr. [NAAM]