Advies van de bezwaarschriftencommissie Juridisch Bureau

Aan          Het algemeen bestuur van de bestuurscommissie van het stadsdeel Zuid
Griffienummer JB.18.000489.001
Datum        15 maart 2018
Onderwerp    Advies naar aanleiding van het bezwaarschrift van de heer [NAAM]

Geacht bestuur,

1. Inleiding
Op 23 februari 2018 heeft de handhaver, namens u, de fiets van de heer [NAAM] (hierna:
bezwaarde) verwijderd van de locatie NS-station Amsterdam RAI en opgeslagen bij het
Fietsdepot. De fiets van [NAAM] stond volgens het besluit niet geparkeerd in de daarvoor
bestemde voorziening. Volgens het constateringsformulier is het besluit op 23 februari 2018
bekendgemaakt. Tegen dit besluit is tijdig een bezwaarschrift ingediend.

2. Advies
Ik adviseer u:
.  het bezwaar ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten, onder verbetering van de verwijderlocatie naar
NS-Station Amsterdam RAI-
.  het verzoek om vergoeding van de kosten af te wijzen.

Hieronder leest u hoe ik tot dit advies ben gekomen.

3. De bezwaren
Samengevat komen de volgende bezwaren naar voren:
- [NAAM] bestrijdt niet dat zijn fiets in strijd met de bepalingen van de Algemene
Plaatselijke Verordening (APV) gestald stond-
- [NAAM] stelt dat het besluit onzorgvuldig is, omdat aan hem geen
begunstigingstermijn is verleend. [NAAM] geeft aan dat alleen van een
begunstigingstermijn kan worden afgezien indien er sprake is van een spoedeisende
situatie. [NAAM] stelt dat niet of onvoldoende is onderbouwd waarom sprake was een
spoedeisende situatie. [NAAM] doet hierbij een beroep op de uitspraak van de
Rechtbank Arnhem1-

1 Rb Arnhem, 10 december 2002, ECLI:NL:RBARN:2002:AF2030.

- [NAAM] verzoekt om vergoeding van de door hem aan het Fietsdepot betaalde
administratiekosten van ? 22,50, vergoeding van de kosten voor vervangend vervoer van
? 4,52 en een kostenvergoeding van ? 100,- (4 maal uurloon van ? 25,00) wegens
inkomstenderving.

4. Horen van [NAAM]
Op 14 maart 2018 heeft er telefonisch contact plaatsgevonden met [NAAM] heeft
ingestemd met telefonisch horen. [NAAM] heeft tijdens dat gesprek kort samengevat het zijn
bezwaar als volgt toegelicht:
- [NAAM] heeft zijn fiets vlak naast het fietsenrek geparkeerd. De fiets belemmerde de
doorgang niet en stond niemand in de weg. Er was op de stoep nog voldoende ruimte over
voor passanten. [NAAM] is van mening dat de fiets niet op dusdanige wijze stond
geparkeerd dat het noodzakelijk was om de fiets na één uur al te verwijderen. [NAAM]
is van mening dat de getroffen maatregel onevenredig is ten aanzien van de begane
overtreding-
- [NAAM] stelt geen kennis te hebben genomen van de aan hem geboden
begunstigingstermijn van één uur. Bij het afnemen van zijn fiets bij het Fietsdepot zat er
wel een sticker op-
- [NAAM] stelt dat niet verwacht kan worden dat met één uur voldoende gelegenheid is
geboden om de bestreden overtreding op te heffen. [NAAM] heeft zijn fiets bij NS-
station Amsterdam RAI geparkeerd ten einde zijn reis te vervolgen met de trein. Net zoals
het gros van de mensen dat aldaar zijn fiets parkeert kwam hij niet voor het drinken van
een kopje koffie of om te winkelen waarna hij mogelijk wel binnen één uur terug had
kunnen zijn.

Op 15 maart 2018 is aan [NAAM] per e-mail het constateringsformulier met de bij verwijdering
gemaakte foto's toegezonden. In reactie heeft [NAAM] zijn toelichting als volgt aangevuld:
- [NAAM] heeft sterk het vermoeden dat iemand anders zijn fiets heeft verplaatst. Op de
foto lijkt de afstand tussen het fietsenrek en zijn fiets een halve meter. [NAAM] stelt
zijn fiets strak tegen het fietsenrek aan te hebben geplaatst, met de voorband hoogstens
op 10 centimeter afstand van het rek.

5. Juridisch kader
Ingevolge artikel 4.27 lid 3 en 4 APV kan in het belang van de veiligheid en ter voorkoming van
hinder een gebied worden aangewezen waarin fietsen uitsluitend in de daarvoor bestemde
voorziening (lees: een fietsenrek) mogen worden geparkeerd. Door het intensief gebruik en hoge
fietsparkeerdruk is het gebied rond het NS-station Amsterdam RAI door het college van
burgemeester en wethouders aangewezen als gebied waarin het verboden is om fietsen buiten de
daarvoor bestemde voorzieningen te parkeren.2

Verder zijn van toepassing artikel 5:21, artikel 5:24, artikel 5:25  en artikel 5:29 van de Algemene
wet bestuursrecht. Op grond hiervan kunt u een overtreding zelf beëindigen door het meevoeren

2 Gemeenteblad van 3 mei 2016,nr 55896,  'Aanwijzen gebieden bij NS-stations met maximale
fietsparkeerduur en vaststellen Handboek Fietsparkeren'.

en opslaan van de fiets, nadat u de betrokkene in de gelegenheid heeft gesteld zelf de overtreding
op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de rekken
te parkeren.

[NAAM] geeft aan dat hij zijn fiets naast het fietsenrek heeft geparkeerd, met de voorband
hoogstens op 10 centimeter afstand van het rek. Uit het constateringsformulier en de foto's die
zijn gemaakt bij de verwijdering van de fiets blijkt dat de fiets buiten de daarvoor bestemde
voorzieningen door de handhaver is aangetroffen. Bepalend is hoe de handhaver de fiets aantreft.

Overtreding van artikel 4.27 lid 4 APV staat hiermee vast en daarmee ook de bevoegdheid om de
fiets van [NAAM] te verwijderen.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Uit het
constateringsformulier blijkt dat de sticker op 23 februari 2018 om 10:10 uur is aangebracht. Op de
sticker staat vermeld dat de fiets verwijderd wordt op 23 februari 2018 vanaf 11:10 uur. Uit het
constateringsformulier blijkt dat de fiets op 23 februari 2018 om 11:26 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

Begunstigingstermijn
[NAAM] stelt dat op grond van artikel 5:24, lid 4, Algemene wet bestuursrecht (hierna: Awb) bij
oplegging van een bestuurlijke sanctie hem een termijn moet worden gegund waarbinnen hij de
overtreding ongedaan kan maken. [NAAM] stelt dat hier alleen aan voorbij gegaan kan worden
indien sprake is van een zodanig spoedeisend geval dat een begunstigingstermijn niet kan worden
afgewacht. [NAAM] stelt dat hem deze begunstigingstermijn niet is geboden, en zag pas bij het
afhalen van de fiets dat er een sticker op zat. Daarbij stelt [NAAM] dat er geen sprake is van een
spoedeisend geval. [NAAM] stelt dat nu er geen begunstigingstermijn is geboden, het besluit
onrechtmatig is. [NAAM] beroept zich hierbij op de uitspraak van Rechtbank Arnhem van 10
december 20023. Ik overweeg hiertoe het volgende.

Volgens de uitspraak van Rechtbank Den Haag van 10 oktober 20164 is de sticker op de fiets het
besluit. Op de foto's die op het moment van verwijderen van de fiets door de handhaver zijn
gemaakt, is te zien dat de fiets van [NAAM] voorzien was van een sticker. Herhaald wordt dat

3 Rb Arnhem, 10 december 2002, ECLI:NL:RBARN:2002:AF2030.
4 Rb Den Haag, 10 oktober 2016, ECLI:NL:RBDHA:2016:12168.

uit het constateringsformulier blijkt dat de sticker op 23 februari 2018 om 10:10 uur is aangebracht.
Op de sticker staat vermeld dat de fiets verwijderd wordt op 23 februari 2018 vanaf 11:10 uur. Uit
het constateringsformulier blijkt dat de fiets op 23 februari om 11:26 uur is verwijderd. Nu uit het
constateringsformulier volgt dat er wel degelijk een besluit met een begunstigingstermijn is
gegeven, wordt het bezwaar van [NAAM] niet gevolgd. Ook wordt hierom het beroep wat
bezwaarde heeft gedaan op de uitspraak van Rechtbank Arnhem niet gevolgd.

[NAAM] stelt dat indien er wel een begunstigingtermijn is geboden, de duur van de geboden
termijn onredelijk is. Ik overweeg hiertoe het volgende.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. De begunstigingstermijn is niet afhankelijk van de aan- of afwezigheid van
eigenaar op of in de omgeving van het NS-station Amsterdam RAI. De begunstigingstermijn is een
gestandaardiseerde termijn waarbinnen een overtreder de overtreding zelf ongedaan kan maken.
Dat de overtreder daartoe feitelijk niet in staat was door bijvoorbeeld forensen, doet daar niet aan
af. Dit standpunt wordt bevestigd door een uitspraak van de Rechtbank Den Haag.5

Verder heeft [NAAM] aangevoerd dat de maatregelen om zijn fiets te verwijderen en de
gevolgen daarvan onevenredig zijn ten aanzien van de begane overtreding. Ik overweeg hiertoe
het volgende.

Herhaald wordt dat gelet op de druk op de openbare ruimte in het gebied rond het NS-station
Amsterdam RAI en de aanzuigende werking van verkeerd geparkeerde fietsen het niet wenselijk is
om de overtreding te dogen. Na het verstrijken van de begunstigingstermijn was het verwijderen
van de fiets de enige manier om overtreding te beëindigen. Overwogen wordt dat de gevolgen die
daaruit voortvloeien voor rekening komen van de overtreder.

Hinder
Verder heeft [NAAM] aangevoerd dat zijn fiets niet hinderlijk geparkeerd stond. Overwogen
wordt dat in het aangewezen gebied het verboden is om fietsen buiten een parkeervoorziening te
plaatsen. Het veroorzaken van hinder is geen vereiste voor het verwijderen van fietsen die onjuist
staan geparkeerd. Dat [NAAM] zijn fiets vlak naast het fietsenrek heeft gezet en de doorgang
niet belemmerde, maakt dit niet anders.

5 Rb Den Haag, 10 oktober 2016, ECLI:NL:RBDHA:2016:12168.

Verplaatsing door derde
Verder heeft [NAAM] aangevoerd dat zijn fiets hoogstwaarschijnlijk is verplaatst door iemand
anders. [NAAM] stelt zijn fiets naast het fietsenrek te hebben geplaatst, met de voorband
hoogstens op 10 centimeter afstand van het rek. Ik overweeg hiertoe het volgende.

Het komt helaas voor dat los geplaatste fietsen door derden worden verplaatst. Hoe vervelend dit
voor [NAAM] ook is, het is zijn verantwoordelijkheid om de fiets zo te stallen dat dit niet kan
gebeuren. Ook als een lang (ketting)slot gebruikt wordt om de fiets aan de fietsvoorziening te
bevestigen, moet dat slot zó bevestigd worden dat niet teveel ruimte bestaat om de fiets uit de
voorziening te halen.

Kostenvergoeding
Ten aanzien van de door [NAAM] aan het Fietsdepot betaalde administratiekosten en de kosten
voor het vervangend vervoer wordt overwogen dat deze kosten alleen in aanmerking komen voor
een vergoeding, indien blijkt dat niet de juiste procedure voor verwijdering is gevolgd. Hiervan is
echter geen sprake.

Daarnaast heeft [NAAM] aangegeven inkomsten te hebben misgelopen. Allereerst wordt
hiertoe overwogen dat de schadeclaim niet is onderbouwd met stukken. Daarbij komt dat op de
website van de gemeente Amsterdam terug is te vinden dat de fiets kan worden opgehaald van
maandag tot en met zaterdag. Tevens kan de fiets in Amsterdam thuis of op werk worden
bezorgd, indien men niet direct in de gelegenheid is om de fiets op te komen halen. Er bestond dus
geen noodzaak om inkomen mis te lopen.

Concluderend ben ik van oordeel dat de fiets terecht en op juiste wijze is verwijderd, en dat er
geen omstandigheden zijn gebleken die tot een andere beslissing hadden moeten leiden.
[NAAM] komt dan ook niet in aanmerking voor vergoeding van de door hem geleden schade.

7.  Conclusie
Op grond van het voorgaande ben ik van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor vergoeding
van de schade.

Adviseur,

Mw. [NAAM]