Advies van de bezwaarschriftencommissie Juridisch Bureau
Aan           Het college van burgemeester en wethouders van de gemeente Amsterdam
Zaaknummer    JB.22.021538.001
Datum         7 februari 2023
Onderwerp     Advies naar aanleiding van het bezwaarschrift van mevrouw [NAAM]

Geacht college,

1. Inleiding
Op 19 december 2022 om 11:44 uur heeft de handhaver, namens u, de fiets van mevrouw S.E.M.
[NAAM] (hierna: bezwaarde) verwijderd uit het gebied rond het NS-station Amsterdam Zuid
(Strawinskypad) en opgeslagen bij het Fietsdepot. De fiets van bezwaarde stond volgens het besluit
niet geparkeerd in de daarvoor bestemde voorziening. Het besluit is op 19 december 2022 om 09:00
uur bekendgemaakt. Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de gronden uit het bezwaarschrift als volgt:
. [NAAM] geeft aan dat zij haar fiets op 19 december 2022 heeft neergezet in een vak
voor een bord bij het station, omdat zij die dag op en neer reisde met de trein.
. [NAAM] geeft aan dat op het bord staat vermeld dat fietsen veertien dagen mogen
blijven staan.
. [NAAM] geeft aan dat zij in de middag van 19 december 2022 is teruggekomen met de
trein en dat haar fiets was meegenomen, terwijl deze als vervoermiddel was bestemd om
thuis te kunnen komen.
. [NAAM] geeft aan dat op de sticker van haar stuur stond geschreven dat de fiets
binnen een uur zal worden verwijderd, terwijl normaal meer tijd wordt gegeven.
. [NAAM] geeft aan dat zij veertien dagen de tijd had moeten krijgen om haar fiets te
verwijderen.
. [NAAM] geeft aan dat zij het allemaal een rare gang van zaken vindt en dat het bordje
moet worden verwijderd als zij haar fiets daar niet voor mag plaatsen.

. [NAAM] geeft aan dat haar slot is doorgeknipt en zij wil de kosten hiervan vergoed
hebben.

4. Horen van bezwaarde
Op 6 februari 2023 is er telefonisch contact geweest met bezwaarde. [NAAM] heeft ingestemd
met telefonisch horen. [NAAM] heeft samengevat het volgende aangevoerd:
. [NAAM] heeft aangegeven dat zij haar fiets onder de brug bij het station heeft
geparkeerd.
. [NAAM] heeft aangegeven dat zij gekleurde klinkers op het wegdek zag in een vorm
die zij herkende als zijnde een parkeervak.
. [NAAM] heeft herhaald dat op het verkeersbord op die locatie staat beschreven dat
fietsen veertien dagen in de parkeervakken mogen staan.
. [NAAM] heeft aangegeven dat zij van mening is dat de verkeersborden moeten worden
aangepast, dat duidelijker moet worden aangegeven dat fietsen in de rekken en stalling
dienen te worden geplaatst.
. [NAAM] heeft aangegeven aan dat zij tegenwoordig altijd haar fiets in de
ondergrondse stalling plaatst.
. [NAAM] heeft aangegeven dat zij naast de kosten voor een nieuw slot de kosten voor
Fietsdepot vergoed wil krijgen.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek) mogen worden geparkeerd.
Door het intensief gebruik en hoge fietsparkeerdruk is het gebied rond het NS-station Amsterdam
Zuid door het college van burgemeester en wethouders aangewezen als gebied waarin het
verboden is om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de rekken
te parkeren.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond buiten de daartoe
bestemde wielsleuven van het fietsenrek geparkeerd. Voor een handhaver is bepalend hoe hij de
fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 19 december 2022 om 09:00 uur is aangebracht, en dat de fiets op 19 december 2022
om 11:44 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] voert aan dat zij haar fiets op 19 december 2022 heeft neergezet in een vak voor een
bord en onder de brug bij het station. [NAAM] voert aan dat zij gekleurde klinkers op het
wegdek zag in een vorm die zij herkende als zijnde een parkeervak. De commissie overweegt
hiertoe het volgende.

De commissie stelt vast dat uit het constateringsformulier en de foto's, die door Handhaving zijn
gemaakt op het moment van verwijdering van de fiets, is op te maken dat de fiets niet in de
daartoe bestemde fietsvoorziening stond geparkeerd. De fiets stond namelijk op het trottoir. Voor
een handhaver is bepalend hoe hij de fiets aantreft. De plek waar bezwaarde haar fiets heeft
geparkeerd, valt daarbij onder het aangewezen gebied. Dit betekent dat fietsen die buiten de
daarvoor bestemde parkeervoorziening staan geparkeerd, kunnen worden verwijderd.

Een fietsvoorziening in vorm van een vak betreft altijd een door witte lijnen gemarkeerd gebied.
Het bord met daarop de tekst `in de rekken/vakken' ziet ook op de dergelijke wit omlijnde vakken.
Dat de natuurlijke inrichting van het gebied of verkleurde klinkers in een bepaalde vorm bij
bezwaarde de veronderstelling heeft gewekt dat het zou gaan om een dergelijk vak, is
betreurenswaardig maar maakt niet dat het als vak aangemerkt kan worden.

[NAAM] voert voorts aan dat op het bord staat vermeld dat fietsen veertien dagen mogen
blijven staan. [NAAM] voert aan dat zij van mening is dat de verkeersborden moeten worden
aangepast, dat duidelijker moet worden aangegeven dat fietsen in de rekken en stalling dienen te
worden geplaatst. [NAAM] voert aan dat zij het allemaal een rare gang van zaken vindt en dat
het bordje moet worden verwijderd als zij haar fiets niet daarvoor mag plaatsen. Hiertoe wordt als
volgt overwogen.

Overwogen wordt dat op het verkeersbord waar bezwaarde naar verwijst twee regels staan
geschreven die afzonderlijk van elkaar gelden. De fietsen moeten in de parkeervakken worden
geplaatst en fietsen die langer dan veertien dagen staan geparkeerd worden verwijderd. Dat
bezwaarde hierdoor het idee kreeg dat zij haar fiets veertien dagen buiten de fietsparkeervakken
mocht plaatsen vinden wij vervelend, maar dit mag dus niet. De commissie overweegt bovendien
dat door middel van informatieborden uitsluitend wordt gewezen op het verbod om buiten de
rekken te parkeren. Maar, het zijn niet de borden die het parkeerverbod in het leven roepen. Het is
de bevoegdheid in de APV en het Aanwijzingsbesluit die maken dat er een bepaald regime geldt in
het gebied. Het al dan niet aanwezig zijn van een bord doet daarom niet af aan de geldende regels,
waarbij wordt verwezen naar de uitspraak van de Afdeling bestuursrechtspraak van de Raad van
State van 2 juli 2014.2

[NAAM] voert aan dat op de sticker van haar stuur stond geschreven dat de fiets binnen een uur
zal worden verwijderd, terwijl normaal meer tijd wordt gegeven. [NAAM] voert aan dat zij
veertien dagen de tijd had moeten krijgen om haar fiets te verwijderen. Hiertoe wordt als volgt
overwogen.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. Dat de eigenaar van de fiets niet binnen die termijn de overtreding ongedaan heeft
kunnen maken, doet aan het voorgaande niets af.

Bovendien heeft de Rechtbank Amsterdam met de uitspraak van 26 september 2018 te kennen
gegeven dat het verlenen van een begunstigingstermijn van één uur niet onredelijk is, in het geval
van binnen het aangewezen gebied buiten de daarvoor bestemde voorziening geparkeerde
fietsen.3

[NAAM] voert aan dat haar slot is doorgeknipt en zij wil de kosten hiervan vergoed hebben.
[NAAM] voert ten slotte aan dat zij naast de kosten voor een nieuw slot de kosten voor
Fietsdepot vergoed wil krijgen. De commissie overweegt hiertoe het volgende.

Ten aanzien van de door bezwaarde aan het Fietsdepot betaalde wordt overwogen dat bezwaarde
alleen in aanmerking komt voor een vergoeding, indien blijkt dat niet de juiste procedure voor
verwijdering is gevolgd. Hiervan is geen sprake. En, aangezien de fiets verwijderd mocht worden,
worden de kosten voor het slot niet vergoed omdat Handhaving voor de verwijdering van de fiets
het slot wel open moest breken. De commissie adviseert daarom om geen kostenvergoeding toe
te kennen.

2 Raad van State 2 juli 2014, ECLI:NL:RVS:2014:2398.
3 Rb Amsterdam, 26 september 2018, ECLI:NL:RBAMS:2018:7511.

7  Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden  besluit  in  stand  dient  te  blijven. [NAAM]  komt  niet  in  aanmerking  voor  een
kostenvergoeding.

Adviseur,

Dhr. [NAAM]