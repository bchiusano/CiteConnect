Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.21.001745.001
Datum         15 april 2021
Onderwerp     Advies naar aanleiding van het bezwaarschrift van [NAAM] college,

1. Inleiding
Op 29 december 2020 om 11:36 uur heeft de handhaver, namens u, de fiets van [NAAM] (hierna:
bezwaarde) verwijderd van de locatie Kinkerstraat/De Hallen te Amsterdam en opgeslagen bij het
Fietsdepot. De fiets van bezwaarde stond volgens het besluit niet geparkeerd in de daarvoor
bestemde voorziening. Het besluit is op 29 december 2020 om 07:42 uur bekendgemaakt. Tegen dit
besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] stelt dat zij in de nacht van 28 december 2020 op 29 december 2020, haar fiets
in het fietsenrek heeft geplaatst op de Kinkerstraat.
. [NAAM] heeft haar fiets met een dubbel slot vastgemaakt, aan de daarvoor bestemde
paal in het midden van de twee fietsenrekjes.
. [NAAM] voert aan dat zij haar fiets altijd netjes in het rek plaatst, omdat zij het
vervelend vindt om zonder fiets te komen te staan. [NAAM] geeft aan om deze reden
niet te snappen waarom haar fiets is verwijderd door de gemeente.
. [NAAM] stelt dat er op de Kinkerstraat een fietsenrek is verwijderd in verband met een
verbouwing van een pand verderop gelegen in de straat. De stallingsplaatsen zijn erg
minimaal en bezwaarde geeft aan te merken dat fietsen regelmatig door anderen
verplaatst of opzij gezet worden. Om deze reden plaatst bezwaarde haar fiets overdag in
de staling van de Hallen. Dit was in de nacht van 28 december 2020 op 29 december 2020
volgens bezwaarde niet mogelijk.
. [NAAM] geeft verder aan dat toen zij om 12 uur 's middags haar fiets wilde pakken, zij
tot haar grote spijt zag dat haar fiets niet meer in het rek stond. [NAAM] geeft aan dat

zij gelet op haar onregelmatige diensten, niet in staat was om haar fiets ergens anders
neer te zetten.
.  Tot slot voert bezwaarde aan het bedrag van ?35,- erg hoog te vinden voor een student
die haar fiets dagelijks gebruikt en welke naar haar mening ten onrechte is verwijderd.

4. Horen van bezwaarde
Op 31 maart 2021 is er telefonisch contact geweest met bezwaarde. [NAAM] heeft tijdens dat
gesprek haar bezwaren uit het bezwaarschrift herhaald en benadrukt. Verder heeft bezwaarde het
volgende aangegeven:
. [NAAM] gaf aan dat zij te laat thuis arriveerde. Zij kon haar fiets dan ook niet stallen in
de stalling van De Hallen, deze is namelijk niet geopend in de nacht.  Hierom heeft zij haar
fiets in het fietsenrek op de Kinkerstraat geplaatst.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening mogen worden geparkeerd. Door het intensief
gebruik en hoge fiets parkeerdruk is het gebied rond de Kinkerstraat/De Hallen door het college
van burgemeester en wethouders aangewezen als gebied waarin het verboden is om fietsen
buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets van bezwaarde stond tussen de
fietsnietjes in. Er wordt opgemerkt dat er maar twee fietsen bij een fietsnietje mogen staan.
Daarnaast wordt ter verduidelijking benoemd dat, indien een fiets goed bij een fietsnietje

1 Gemeenteblad 18 september 2018, nr. 197814, 'Uitvoering van een gebiedsaanwijzing op grond van art. 4, lid 3 Algemene
Plaatselijke Verordening APV ter beperking van het (brom) fietsparkeren inde openbare ruimte in het belang van de veiligheid en
ter voorkoming van hinder, gemeente Amsterdam'.

geparkeerd staat, de fiets niet of weinig uit steekt. Uit de foto's blijkt dat de fiets met het
achterwiel uitsteekt. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 29 december 2020 om 07:42 uur is aangebracht, en dat de fiets op diezelfde dag om
11:36 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] stelt dat zij in de nacht van 28 december 2020 op 29 december 2020, haar fiets in het
fietsenrek heeft geplaatst op de Kinkerstraat. [NAAM] heeft haar fiets met een dubbel slot
vastgemaakt, aan de daarvoor bestemde paal in het midden van de twee fietsenrekjes. [NAAM]
voert aan dat zij haar fiets altijd netjes in het rek plaatst, omdat zij het vervelend vindt om zonder
fiets komen te staan. [NAAM] geeft aan om deze reden niet te snappen waarom haar fiets is
verwijderd door de gemeente. De commissie overweegt hiertoe het volgende.

Herhaald wordt dat uit het constateringsformulier en de foto's die zijn gemaakt bij de verwijdering
van de fiets, blijkt dat de fiets buiten de fietsvoorziening is aangetroffen. De fiets van bezwaarde
stond tussen de fietsnietjes in. Er wordt opgemerkt dat er maar twee fietsen bij een fietsnietje
mogen staan. Daarnaast wordt ter verduidelijking benoemd dat, indien een fiets goed bij een
fietsnietje geparkeerd staat, de fiets niet of weinig uit steekt. Uit de foto's blijkt dat de fiets met
het achterwiel uitsteekt. Voor een handhaver is bepalend hoe hij de fiets aantreft. Nu de fiets van
bezwaarde in een aangewezen gebied buiten de voorziening is aangetroffen, mocht hij na de
begunstigingstermijn worden verwijderd.

[NAAM] stelt dat er op de Kinkerstraat een fietsenrek is verwijderd in verband met een
verbouwing aan een pand verderop gelegen in de straat. De stallingsplaatsen zijn erg minimaal en
bezwaarde geeft aan te merken dat fietsen regelmatig door anderen verplaatst of opzij gezet
worden. Om deze reden plaatst bezwaarde haar fiets overdag in de staling van de Hallen. Dit was
in de nacht van 28 december 2020 op 29 december 2020 volgens bezwaarde niet mogelijk.

Het komt helaas voor dat bij het fietsnietje geplaatste fietsen worden verplaatst zodat iemand
anders zijn of haar fiets op die plek kan zetten. Hoe vervelend dit voor bezwaarde ook is, het is

haar verantwoordelijkheid om de fiets zo te stallen dat dit niet kan gebeuren. Ook als een
(ketting)slot gebruikt wordt om de fiets aan het fietsnietje te bevestigen, moet dat slot zó
bevestigd worden dat niet te veel ruimte bestaat om de fiets buiten de voorziening te verplaatsen.

Verder geeft bezwaarde aan dat toen zij om 12 uur 's middags haar fiets wilde pakken, zij tot haar
grote spijt zag dat haar fiets niet meer in het rek stond. [NAAM] geeft aan dat zij gelet op haar
onregelmatige diensten, niet in staat was om haar fiets ergens anders neer te zetten. De
commissie overweegt hiertoe het volgende.

Hoewel wij begrip hebben voor de door bezwaarde aangevoerde omstandigheden, doet dit niets
af aan de geconstateerde overtreding. Herhaald wordt dat indien een fiets in een aangewezen
gebied buiten een fietsvoorziening wordt aangetroffen, de eigenaar vanaf het aanbrengen van de
sticker één uur de tijd krijgt om de fiets te verwijderen. Een begunstigingstermijn van één uur
wordt voldoende geacht om de overtreder in staat te stellen de overtreding ongedaan te maken.
Een langere begunstigingstermijn wordt gelet op de druk op de openbare ruimte in het gebied en
de aanzuigende werking van verkeerd geparkeerde fietsen niet wenselijk geacht en zou in feite
leiden tot het gedogen van overtredingen. Dat de eigenaar van de fiets niet binnen die termijn de
overtreding ongedaan heeft kunnen maken in verband met bijvoorbeeld werkafspraken, doet daar
niet aan af. Bovendien heeft de Rechtbank Amsterdam met de uitspraak van 26 september 2018
te kennen gegeven dat het verlenen van een begunstigingstermijn van één uur niet onredelijk is, in
het geval van binnen het aangewezen gebied buiten de daarvoor bestemde voorziening
geparkeerde fietsen.2

6.3 Ten aanzien van de kosten
[NAAM] voert aan het bedrag van ?35,- erg hoog te vinden voor een student, die haar fiets
dagelijks gebruikt en welke naar haar mening ten onrechte is verwijderd. De commissie overweegt
hiertoe het volgende.

Ten aanzien van de door bezwaarde aan het Fietsdepot betaalde administratiekosten wordt
overwogen dat bezwaarde alleen in aanmerking komt voor een vergoeding, indien blijkt dat niet
de juiste procedure voor verwijdering is gevolgd. Hiervan is geen sprake. De commissie adviseert
daarom geen kostenvergoeding toe te kennen.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet aanmerking voor een
kostenvergoeding.

2 Rb Den Haag, 10 oktober 2016, ECLI:NL:RBDHA:2016:12168.

Adviseur,

Mevrouw [NAAM]