Advies van de bezwaarschriftencommissie
Aan        Het College van burgemeester en wethouders van Gemeente Amsterdam
Datum      30 april 2018
Ons kenmerk JB.18.000882.001
Behandeld door mevrouw [NAAM] Juridisch Bureau, [MOBIELNR], [NAAM]
Onderwerp  Advies naar aanleiding van het bezwaarschrift van de heer [NAAM]

Geacht College,

1. Inleiding
Op 15 februari 2018 heeft de handhaver, namens u, de fiets van de heer [NAAM] (hierna:
bezwaarde) verwijderd van de locatie NS-Station Amsterdam CS (stationsplein vak 16) en
opgeslagen bij het Fietsdepot. De fiets van [NAAM] stond volgens het besluit niet geparkeerd in
de daarvoor bestemde voorziening. Het besluit is volgens het constateringsformulier op 15
februari 2018 bekendgemaakt.

Tegen dit besluit is tijdig een bezwaarschrift ingediend. Bij brief van 28 maart 2018 is de ontvangst
van het bezwaarschrift bevestigd.

2. Advies
Ik adviseer u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  het verzoek om kostenvergoeding af te wijzen.

Hieronder leest u hoe ik tot dit advies ben gekomen.

3. De bezwaren
Samengevat luiden de bezwaren in het bezwaarschrift als volgt:
- [NAAM] zocht zoals elke ochtend bij het NS-station Amsterdam CS naar een fietsplek
voordat hij de trein naar zijn werk nam. [NAAM] stelt dat de desbetreffende ochtend alle
fietsenrekken vol waren. Om toch op tijd op zijn werk te komen heeft [NAAM] zijn fiets in
het fietsenrek tussen twee fietsen in geplaatst. [NAAM] bestrijdt niet dat zijn fiets in strijd
met de bepalingen van de Algemene Plaatselijke Verordening (APV) gestald stond-
- [NAAM] stelt dat het besluit onzorgvuldig is, omdat aan hem geen redelijke
begunstigingstermijn is verleend. [NAAM] stelt dat de termijn van 1 uur een onredelijke
termijn betreft waarin hij niet voldoende de gelegenheid heeft gekregen om de overtreding

ongedaan te maken. Hierbij wordt aangevoerd dat het als algemeen bekend beschouwd kan
worden dat de meeste fietsen die staan geparkeerd bij treinstations van forensen zijn-
- [NAAM] stelt dat sprake is van willekeur en een inconsequente handelingswijze van de
gemeente. [NAAM] geeft aan dat op andere dagen en momenten fietsen niet
meegenomen worden die veel hinderlijker of gevaarlijker staan geparkeerd dan zijn fiets.
[NAAM] heeft zijn stelling onderbouwd met foto's-
- [NAAM] verzoekt om vergoeding van de door hem aan het Fietsdepot betaalde
administratiekosten van ? 22,50, vergoeding van de kosten voor vervangend vervoer van
? 3,50 en een kostenvergoeding van ? 3,20 voor het aangeleverde bewijsmateriaal (de foto's)-
-  Ten slotte wijst [NAAM] erop dat de fiets een maatschappelijk nuttig en milieuvriendelijk
vervoermiddel is en verzoekt hij om de achterliggende oorzaak van zijn overtreding op te
heffen, te weten het structureel tekort aan fietsparkeervoorzieningen.

4. Horen van [NAAM]
Bij brief van 28 maart 2018 is [NAAM] verzocht om zijn telefoonnummer kenbaar te maken
teneinde [NAAM] telefonisch te horen. Bij e-mail van 9 april 2018 heeft [NAAM] aangegeven
bij voorkeur de zaak schriftelijk af te handelen. Daarop heb ik [NAAM] bij e-mail van 10 april
2018 in de gelegenheid gesteld om zijn bezwaarschrift schriftelijk nader toe te lichten. [NAAM]
heeft hierop niet gereageerd.

5. Juridisch kader
Ingevolge artikel 4.27 lid 3 en 4 APV kan in het belang van de veiligheid en ter voorkoming van
hinder een gebied worden aangewezen waarin fietsen uitsluitend in de daarvoor bestemde
voorziening (lees: een fietsenrek/vak) mogen worden geparkeerd. Door het intensief gebruik en
hoge fietsparkeerdruk is het gebied rond het NS-station Amsterdam CS door het college van
burgemeester en wethouders aangewezen als gebied waarin het verboden is om fietsen buiten de
daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25  en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de rekken
te parkeren.

1 Gemeenteblad van 3 mei 2016,nr 55896,  'Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

[NAAM] geeft aan dat hij zijn fiets in het fietsenrek tussen twee fietsen in heeft geparkeerd. Uit
het constateringsformulier en de foto's die zijn gemaakt bij de verwijdering van de fiets, blijkt de
fiets in het fietsenrek tussen twee fietsen in stond en uit het rek stak. Overtreding van artikel 4.27
lid 4 APV staat hiermee vast en daarmee ook de bevoegdheid om de fiets van [NAAM] te
verwijderen.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Uit het
constateringsformulier en de foto's die zijn gemaakt bij de verwijdering van de fiets blijkt dat de
sticker op 15 februari 2018 om 08:30 uur is aangebracht, en dat de fiets op 15 februari 2018 om
9:54 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

Begunstigingstermijn
[NAAM] stelt dat op grond van artikel 5:24, lid 4, Awb bij oplegging van een bestuurlijke sanctie
hem een termijn moet worden gegund waarbinnen hij de overtreding ongedaan kan maken.
[NAAM] geeft aan dat hij de duur van de geboden termijn onredelijk vind. Ik overweeg hiertoe
het volgende.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. De begunstigingstermijn is een gestandaardiseerde termijn waarbinnen een
overtreder de overtreding zelf ongedaan kan maken. Dat de overtreder daartoe feitelijk niet in
staat was door bijvoorbeeld forensen, doet daar niet aan af. Dit standpunt wordt bevestigd door
een uitspraak van de Rechtbank Den Haag.2

Gelijkheidsbeginsel
[NAAM] heeft gesteld dat sprake is van willekeur en dat inconsequent wordt gehandeld als het
gaat om het verwijderen van fout geparkeerde fietsen. Hiermee wordt een beroep gedaan op het
gelijkheidsbeginsel. Ik overweeg hiertoe het volgende.

Het beroep op het gelijkheidsbeginsel slaagt niet. De  handhavingscapaciteit is beperkt en daarom
kunnen niet alle fietsen die in aanmerking komen voor verwijdering tegelijkertijd worden
verwijderd. Dat andere fietsen niet zijn verwijderd, leid er niet toe dat [NAAM] zijn fiets
onterecht is verwijderd.

2 Rb Den Haag, 10 oktober 2016, ECLI:NL:RBDHA:2016:12168.

Meer parkeervoorzieningen
Verder voert [NAAM] aan dat hij zijn fiets niet juist in een daartoe bestemde voorziening heeft
geplaatst, omdat alle voorzieningen vol waren. [NAAM] verzoekt om in de beoordeling van zijn
bezwaar rekening te houden met het structurele gebrek aan fietsparkeervoorzieningen in de
omgeving van NS-station Amsterdam C [NAAM] heeft aangegeven dat hij graag zou zien dat
er meer parkeervoorzieningen worden gefaciliteerd. Ik overweeg hiertoe het volgende.

Indien er op de betreffende locatie geen vrije plek voorhanden is betekent dit nog niet dat een fiets
buiten een voorziening mag worden geplaatst. Het is bekend dat de fietsparkeerdruk is het gebied
rond NS-station Amsterdam CS hoog is. Er is echter op loopafstand van het gebied rond NS-
station Amsterdam CS vaak nog wel een voorziening te vinden waar wel ruimte is om de fiets te
parkeren. Daarbij wordt er hard gewerkt aan het uitbreiden van fietsenparkeervoorzieningen op
bekende knelpunten. In 2020 zullen er 40.000 extra stallingsplekken zijn ten opzichte van 2015.
Een deel hiervan is reeds gerealiseerd.3

Schade
Ten aanzien van de door [NAAM] aan het Fietsdepot betaalde administratiekosten en de
gemaakte kosten voor vervangend vervoer wordt overwogen dat deze alleen worden vergoed
indien blijkt dat niet de juiste procedure voor verwijdering is gevolgd. Hiervan is in dit geval geen
sprake.

Verder heeft [NAAM] verzocht om een kostenvergoeding van ? 3,20 voor het aangeleverde
bewijsmateriaal (de foto's). Overwogen wordt dat deze kosten voortvloeien uit het opstellen van
het bezwaarschrift en gevolg is van deelname aan het maatschappelijk verkeer. Uit de
jurisprudentie valt af te leiden dat de kosten die een [NAAM] maakt voor het opstellen en
indienen van het bezwaarschrift niet voor vergoeding in aanmerking komen.4

7. Conclusie
Op grond van het voorgaande ben ik van oordeel dat het bezwaar ongegrond is en dat het bestreden
besluit in stand dient te blijven. [NAAM] komt niet in aanmerking voor vergoeding van de schade.

Adviseur,

[NAAM] Gemeente Amsterdam, 'Kader Fietsparkeren: meer plek in het rek', 22 mei 2015,
https://www.amsterdam.nl/parkeren-verkeer/fiets/kader-fietsparkeren/
4 Gerechtshof Den Haag, 10 juni 2014 , ECLI:NL:GHDHA:2014:213