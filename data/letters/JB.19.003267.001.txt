Advies van de bezwaarschriftencommissie Juridisch Bureau

Aan           Het college van burgemeester en wethouders van Amsterdam
Zaaknummer    JB.19.003267.001
Datum         9 mei 2019
Onderwerp     Advies naar aanleiding van het bezwaarschrift van mevrouw [NAAM]

Geacht college,

1. Inleiding
Op 12 februari 2019 om 12:45 uur heeft de handhaver, namens u, de fiets van mevrouw [NAAM]
(hierna: bezwaarde) verwijderd uit het gebied rond het NS-station Amsterdam Centraal, specifiek
vak 19 de Ruyterkade (Stadshart), en opgeslagen bij het Fietsdepot. De fiets van bezwaarde stond
volgens het besluit niet geparkeerd in de daarvoor bestemde voorziening. Het besluit is op 12
februari 2019 om 11:00 uur bekendgemaakt.

Tegen dit besluit is tijdig een bezwaarschrift ingediend. Bij brief van 6 maart 2019 is de ontvangst van
het bezwaarschrift bevestigd.

2. Advies
De commissie adviseert u:
.  het bezwaar ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren als volgt:
-  [NAAM]  heeft op 12 februari 2019 haar fiets aan de buitenkant van een fietsenrek naast
de laatste fiets geparkeerd-
-  Dit heeft zij gedaan, omdat haar fiets een fietsmand heeft en het daarom onmogelijk is
om in het rek te parkeren en om een andere plek te vinden-
-  [NAAM]  was zich van geen kwaad bewust dat haar fiets hier niet mocht staan, want hij
stond niemand in de weg en blokkeerde niets of niemand-
-  De fiets is laatst ook al weggehaald van een parkeerplek voor brommers en voorzien van
een verwijderingslabel-
-  [NAAM]  hoopt op coulance en meer parkeerplaatsen voor bakfietsen en fietsen met
een fietsmand.

4. Horen van bezwaarde
Op 7 mei 2019 is er telefonisch contact geweest met bezwaarde. [NAAM]  heeft ingestemd met
telefonisch horen. Zij heeft tijdens dat gesprek kort samengevat de bezwaren uit het
bezwaarschrift herhaald.

5. Juridisch kader
Ingevolge artikel 4.27, lid 3 en 4, van de Algemene Plaatselijke Verordening (APV) kan in het
belang van de veiligheid en ter voorkoming van hinder een gebied worden aangewezen waarin
fietsen uitsluitend in de daarvoor bestemde voorziening mogen worden geparkeerd. Door het
intensief gebruik en hoge fietsparkeerdruk is het gebied rond het NS-station Amsterdam Centraal
door het college van burgemeester en wethouders aangewezen als gebied waarin het verboden is
om fietsen buiten de daarvoor bestemde voorzieningen te parkeren1.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de rekken
te parkeren.

Uit het constateringsformulier en de foto’s die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond naast het fietsenrek
geparkeerd. Voor een handhaver is bepalend hoe hij de fiets aantreft.

Bezwaarde betwist niet dat haar fiets buiten een fietsvoorziening stond geparkeerd. Wel stelt zij
dat omwille van haar fietsmand het onmogelijk is om de fiets in een rek te parkeren of een
parkeerplaats te vinden. De commissie overweegt hiertoe als volgt.

Het is de eigen verantwoordelijkheid van bezwaarde om de fiets op een verantwoorde en juiste
wijze te parkeren in de daarvoor bestemde voorzieningen. Hierop gelden geen uitzonderingen.
Dat bezwaarde haar fiets niet in een fietsenrek kan parkeren vanwege de mand op haar fiets en
daarom buiten de voorzieningen parkeert is geen uitzonderingsgrond. [NAAM]  dient in dit
geval uit te wijken naar een andere parkeervoorziening waar de fiets wél past, zoals een
fietsparkeervak. Dat bezwaarde dit nalaat, dient voor haar eigen risico en rekening te blijven.
Zoals bezwaarde voorts aangeeft dat er meer parkeergelegenheid moet komen voor bakfietsen en

1 Gemeenteblad van 3 mei 2016,nr 55896, “ Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren”

fietsen met manden: in de toekomst komen er meer stallingsplekken. Uiteindelijk is het de
bedoeling circa 17.500 fietsparkeerplekken te realiseren op het Stationseiland.

Verder stelt bezwaarde dat zij zich van geen kwaad bewust was dat haar fiets hier niet mocht
staan, want hij stond niemand in de weg en blokkeerde niets of niemand. De commissie
overweegt hiertoe als volgt.

Alle fietsparkeerplekken kunnen herkend worden aan de groen- witte waarschuwingsborden of
tegels of markeringen op de grond. Zo ook zijn meerdere van deze borden op een strategische
wijze in het gebied van het NS-station Amsterdam Centraal geplaatst. Van elke
verkeersdeelnemer mag worden verwacht dat hij of zij zich op de hoogte stelt, dan wel onderzoek
doet naar de parkeermogelijkheden. De commissie verwijst hiervoor naar geldende rechtspraak2.
Dat bezwaarde heeft nagelaten zich te oriënteren op de parkeermogelijkheden van fietsen in het
gebied van de omgeving van het station, komt voor haar rekening. Het had bezwaarde voldoende
duidelijk kunnen zijn dat het verboden is om aldaar haar fiets buiten de daarvoor bestemde
parkeervoorziening te plaatsen. Dat de fiets wellicht niemand in de weg stond en niets of niemand
blokkeerde doet hier niets aan af. De locatie waar bezwaarde haar fiets heeft geparkeerd valt
onder het aangewezen gebied. Dit betekent dat fietsen die buiten de daarvoor bestemde
parkeervoorziening staan geparkeerd, kunnen worden verwijderd. Het veroorzaken van hinder of
gevaar is hiervoor geen vereiste.

Overtreding van artikel 4.27, lid 4, van de APV staat hiermee vast en daarmee ook de bevoegdheid
om de fiets van bezwaarde te verwijderen.

Afsluitend blijkt uit de foto’s dat de fiets voorzien was van een sticker. Indien een fiets in een
aangewezen gebied buiten een fietsvoorziening wordt aangetroffen, krijgt de eigenaar vanaf het
aanbrengen van de sticker één uur de tijd om de fiets te verwijderen. Uit het
constateringsformulier blijkt dat de sticker op 12 februari 2019 om 11:00 uur is aangebracht, en dat
de fiets op 12 februari 2019 om 12:45 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden  besluit  in  stand  dient  te  blijven.  [NAAM]   komt  niet  in  aanmerking  voor  een
kostenvergoeding.

Adviseur,

Mevrouw [NAAM]

2 Rb. Amsterdam, 16 februari 2016, ECLI:NL:RBAMS:2015:160