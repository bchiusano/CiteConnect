Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Dossiernummer JB.21.007279.001
Datum        2 juni 2021
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 4 februari 2021 om 09:07 uur heeft de handhaver, namens u, de fiets van [NAAM]
(hierna: bezwaarde) verwijderd uit het gebied rond de Kinkerstraat/De Hallen (Kwakersstraat) te
Amsterdam en opgeslagen bij het Fietsdepot. De fiets van bezwaarde stond volgens het besluit
niet geparkeerd in de daarvoor bestemde voorziening. Het besluit is op 4 februari 2021 om 07:35
uur bekendgemaakt. Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. Bezwaren
Samengevat luiden de bezwaren in het bezwaarschrift als volgt:
. [NAAM] voert aan dat hij zijn fiets netjes in het daarvoor bestemde rek had
achtergelaten.
. [NAAM] geeft aan dat de foto waarop zijn fiets te zien is, niet de plek is waar hij zijn
fiets had achtergelaten. Het komt tevens niet overeen met het opgegeven adres van
verwijdering.

Op 26 mei 2021 is het constateringsformulier aan bezwaarde per e-mail verzonden.

4. Horen
Op 2 juni 2021 heeft er telefonisch contact plaatsgevonden met bezwaarde. [NAAM] heeft de
door hem aangevoerde bezwaren herhaald en benadrukt. Verder gaf bezwaarde het volgende aan:
. [NAAM] gaf aan dat het inderdaad zijn fiets betreft. Echter, had hij deze op een andere
plek geparkeerd. Deze stond tegen het rek aan en niet naast het rek zoals te zien op de
foto's. De fiets stond tevens op slot met een handslot.

. [NAAM] vindt het apart dat zijn fiets verwijderd kon worden ondanks dat deze tegen
het rek aan geparkeerd stond.
. [NAAM] gaf aan dat er geen sprake was van een obstakel op de stoep. De stoep is
namelijk breed genoeg.
. [NAAM] vindt het absurd dat zijn fiets is verwijderd, en is het ook niet eens met de te
korte begunstigingstermijn.
.  Verder gaf bezwaarde aan dat er te weinig fietsvoorzieningen zijn en deze tevens te klein
zijn voor het aantal fietsen.
.  De fietsenstalling in de Hallen zat daarnaast vaker vol en het was niet mogelijk om zijn
fiets daar te stallen.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening mogen worden geparkeerd. Door het intensief
gebruik en hoge fiets parkeerdruk is het gebied rond de Kinkerstraat/De Hallen door het college
van burgemeester en wethouders aangewezen als gebied waarin het verboden is om fietsen
buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied rond de Kinkerstraat/De Hallen is het verboden fietsen buiten een
parkeervoorziening te plaatsen. Dit verbod wordt gehandhaafd teneinde de voetgangers die van
het gebied gebruik maken de ruimte te geven. Door middel van informatieborden wordt gewezen
op het verbod om buiten de voorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond naast een parkeervak
geparkeerd, en niet in een daarvoor bestemde fietsvoorziening.  Voor een handhaver is bepalend
hoe hij de fiets aantreft.

Overtreding van artikel 4.27 lid 4 van de APV staat hiermee vast.

1 Gemeenteblad 18 september 2018, nr. 197814, 'Uitvoering van een gebiedsaanwijzing op grond van art. 4, lid 3 Algemene
Plaatselijke Verordening APV ter beperking van het (brom) fietsparkeren inde openbare ruimte in het belang van de veiligheid en
ter voorkoming van hinder, gemeente Amsterdam'.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 4 februari 2021 om 07:35 uur is aangebracht, en dat de fiets dezelfde dag om 09:07
uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde gaf aan dat zijn fiets tegen het rek aan geparkeerd stond, en niet op de plek zoals te
zien op de foto's. De fiets stond tevens op slot met een handslot. [NAAM] vindt het apart dat
zijn fiets verwijderd kon worden ondanks dat deze tegen het rek aan geparkeerd stond.
Bezwaarde gaf aan dat er geen sprake was van een obstakel op de stoep. De commissie overweegt
hiertoe als volgt.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets naast het parkeervak, en dus buiten de voorziening, is aangetroffen. Voor de
handhaver is bepalend hoe hij de fiets aantreft. De plek waar bezwaarde zijn fiets heeft
geparkeerd, valt onder het aangewezen gebied. Dit betekent dat fietsen die buiten de daarvoor
bestemde parkeervoorziening staan geparkeerd, kunnen worden verwijderd. Het veroorzaken van
hinder is hiervoor geen vereiste. Helaas komt het voor dat fietsen door anderen worden verplaatst.
Hoe vervelend dit ook is, verwacht mag worden dat degene die zijn fiets los in een fietsparkeervak
stalt weet dat er een risico op verplaatsing aan kleeft. Er kan ook voor gekozen worden om de
fiets, vaak op wat meer afstand van de bestemming, in een fietsenrek te stallen. Overwogen wordt
dat het voor risico van degene die zijn fiets stalt hoort te blijven, dat de fiets door een ander
verplaatst kan worden als de fiets los in een fietsparkeervak wordt geplaatst.

Bezwaarde is het ook niet eens met de te korte begunstigingstermijn. [NAAM] vindt het absurd
dat zijn fiets is verwijderd. De commissie overweegt hiertoe als volgt.

Overwogen wordt dat de begunstigingstermijn een gestandaardiseerde termijn is waarbinnen een
overtreder de overtreding zelf ongedaan kan maken. Dat de overtreder daartoe feitelijk niet in
staat was, doet daar niet aan af. Dit standpunt wordt bevestigd door een uitspraak van de
Rechtbank Den Haag.2

2 Rb Amsterdam, 26 september 2018, ECLI:NL:RBAMS:2018:7511. .

Verder gaf bezwaarde aan dat er te weinig fietsvoorzieningen zijn en deze tevens te klein zijn voor
het aantal fietsen. De fietsenstalling in de Hallen zat daarnaast vaker vol en daardoor was het niet
mogelijk om zijn fiets daar te stallen. De commissie overweegt hiertoe als volgt.

De commissie merkt hierbij op dat de fietsenstalling De Hallen beschikt over een capaciteit van
1.200 fiets parkeerplekken. Indien er op de betreffende locatie geen vrije plek voorhanden is
betekent dit nog niet dat een fiets buiten een voorziening mag worden geplaatst. Het is bekend
dat de fietsparkeerdruk is het gebied rond de Kinkerstraat/De Hallen hoog is. Er is echter op
loopafstand vaak nog wel een voorziening te vinden waar wel ruimte is om de fiets te parkeren. De
parkeermogelijkheden in de omgeving kunnen op de website van de gemeente Amsterdam
worden geraadpleegd. Tegen deze achtergrond wordt bezwaarde niet in zijn bezwaren gevolgd.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mevrouw [NAAM]