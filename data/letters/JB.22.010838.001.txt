Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.22.010838.001
Datum        2 november 2022
Onderwerp    Advies naar aanleiding van het bezwaarschrift van [NAAM]

1. Inleiding
Op 11 juni 2022 om 18:36 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond het Leidseplein (Hirschpassage) en opgeslagen bij het
Fietsdepot. De fiets stond volgens het besluit niet geparkeerd in de daarvoor bestemde
voorziening. Het besluit is op 11 juni 2022 om 16:45 uur bekendgemaakt. Tegen dit besluit is tijdig
een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat hij niet bestrijdt dat zijn fiets in strijd met de bepalingen uit de
APV gestald stond, maar dat hij bezwaar maakt omdat er volgens de Awb aan een aantal
zorgvuldigheidseisen moet worden voldaan.
. [NAAM] geeft aan dat er in het besluit een termijn van één uur gesteld is en hij is van
mening dat deze termijn te kort is om redelijk genoemd te kunnen worden.
.  Daarnaast is [NAAM] van mening dat hij niet in redelijk zelf de gelegenheid heeft
gekregen om de overtreding ongedaan te kunnen maken.
. [NAAM] voert aan dat het gebied rond het Leidseplein er één is waar zich veel
voorzieningen bevinden en waar veel mensen, waaronder hijzelf, hun fiets neerzetten om
te gaan werken.
. [NAAM] stelt dat hij zijn fiets om 12:00 uur heeft gestald om naar zijn werk te gaan en
dat hij vervolgens om 20:00 uur zijn fiets weer gebruikt om naar huis te gaan.

. [NAAM] vindt dat de gestelde termijn dermate kort is dat in redelijkheid de meeste
fietsers er niet tijdig kennis van kunnen nemen en kan hierdoor niet als redelijk
aangemerkt worden.
. [NAAM] geeft daarnaast aan dat hij van mening is dat er geen sprake was van een
dermate gevaarlijke situatie dat spoedeisende bestuursdwanguitvoering noodzakelijk
was.
. [NAAM] heeft foto's van de situatie aan het bezwaarschrift toegevoegd.
. [NAAM] voert tot slot aan dat hij dan ook vindt dat er om bovengenoemde reden in
strijd met artikel 5:24 Awb is gehandeld en verzoekt om zijn bezwaarschrift gegrond te
verklaren en het bestreden besluit in te trekken.
. [NAAM] verzoekt om vergoeding van de gemaakte kosten, te weten: de in rekening
gebrachte kosten van bestuursdwang á ? 22,50, kosten voor vervangend vervoer á ? 3,50,
benzinekosten voor vervoer naar het Fietsdepot á ? 10,-, kosten voor twee oplaadbare led
usb fietslampjes á ? 20,- en inkomstenderving vanwege het ophalen van de fiets bij het
Fietsdepot á ? 36,- (4 uur x ? 9,-). Totaal ? 92,-.

4. Horen van [NAAM]
[NAAM] is bij e-mail van 26 augustus 2022 in de gelegenheid gesteld om zijn bezwaarschrift
telefonisch of schriftelijk nader toe te lichten. Aan deze e-mail is tevens het constateringsformulier
toegevoegd. [NAAM] heeft bij e-mail van 2 september 2022 gereageerd en de bezwaren uit het
bezwaarschrift herhaald en benadrukt. Daarnaast gaf hij samengevat het volgende aan:
. [NAAM] geeft aan dat hij zijn fiets niet op de manier heeft achtergelaten zoals op de
foto's te zien is.
. [NAAM] denkt dat zijn fiets verplaatst is om waarschijnlijk de foto's goed te kunnen
maken.
. [NAAM] stelt dat zijn fiets naast een fietsenrek voor een muur geparkeerd stond,
samen met nog veel meer andere fietsen en niet bij een (toegangs-) deur.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, een fietsparkeervak of
fietsnietje) mogen worden geparkeerd. Door het intensief gebruik en hoge fietsparkeerdruk is het
gebied rond het Leidseplein door het college van burgemeester en wethouders aangewezen als
gebied waarin het verboden is om fietsen buiten de daarvoor bestemde voorzieningen te
parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het

1 Gemeenteblad 13 maart 2020, nr. 65635, 'Besluit van burgemeester en wethouders van de gemeente Amsterdam betreffende
aanwijzing van stadsdeel Centrum als gebied met een maximale(brom-)fietsparkeerduur van zes weken, met uitzondering van
het gebied rond NS-station Amsterdam Centraal- de aanwijzing van gebied Leidseplein en omgeving als gebied waar fietsen en
bromfietsen uitsluitend geplaatst mogen worden in de voor die categorie bestemde parkeervoorzieningen'.

meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond naast het fietsenrek en niet
met een wiel in de wielsleuf geparkeerd. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 11 juni 2022 om 16:45 uur is aangebracht, en dat de fiets diezelfde dag om 18:36 uur
is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] geeft aan dat hij niet bestrijdt dat zijn fiets in strijd met de bepalingen uit de APV
gestald stond, maar dat hij bezwaar maakt omdat er volgens de Awb aan een aantal
zorgvuldigheidseisen moet worden voldaan. [NAAM] geeft aan dat er in het besluit een termijn
van één uur gesteld is en hij is van mening dat deze termijn te kort is om redelijk genoemd te
kunnen worden. Daarnaast is [NAAM] van mening dat hij niet in redelijk zelf de gelegenheid
heeft gekregen om de overtreding ongedaan te kunnen maken. [NAAM] geeft daarnaast aan
dat hij van mening is dat er geen sprake was van een dermate gevaarlijke situatie dat
spoedeisende bestuursdwanguitvoering noodzakelijk was. De commissie overweegt hiertoe het
volgende.

Herhaald wordt dat [NAAM] de fiets geparkeerd heeft in het aangewezen gebied waar het
verboden is de fiets buiten de voorziening te parkeren. De fiets van [NAAM] stond niet in een
parkeervoorziening voor fietsen, maar naast het fietsenrek geparkeerd. Fietsen die buiten de
daarvoor bestemde parkeervoorziening staan geparkeerd, kunnen worden verwijderd. Het
veroorzaken van gevaar of hinder is hiervoor geen vereiste.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen. Dat de eigenaar van de
fiets niet binnen die termijn de overtreding ongedaan heeft kunnen maken in verband met
bijvoorbeeld zijn werktijden, doet daar niet aan af. Bovendien heeft de Rechtbank Amsterdam met
de uitspraak van 26 september 2018 te kennen gegeven dat het verlenen van een
begunstigingstermijn van één uur niet onredelijk is, in het geval van binnen het aangewezen
gebied buiten de daarvoor bestemde voorziening geparkeerde fietsen.2  De commissie volgt
bezwaarde daarom niet in zijn bezwaar.

6.3 Ten aanzien van de kosten
[NAAM] verzoekt om vergoeding van de gemaakte kosten, te weten: de in rekening gebrachte
kosten van bestuursdwang á ? 22,50, kosten voor vervangend vervoer á ? 3,50, benzinekosten
voor vervoer naar het Fietsdepot á ? 10,-, kosten voor twee oplaadbare led usb fietslampjes á
? 20,- en inkomstenderving vanwege het ophalen van de fiets bij het Fietsdepot á ? 36,- (4 uur x
? 9,-). Totaal ? 92,-. De commissie overweegt hiertoe het volgende.

Ten aanzien van de door [NAAM] aan het Fietsdepot betaalde administratiekosten wordt
overwogen dat [NAAM] alleen in aanmerking komt voor een vergoeding, indien blijkt dat niet
de juiste procedure voor verwijdering is gevolgd. Hiervan is geen sprake. De fiets is buiten een
fietsvoorziening aangetroffen en dus terecht verwijderd. De commissie adviseert daarom geen
kostenvergoeding toe te kennen.

Ten aanzien van de fietslampjes, de benzinekosten en de tijd die het [NAAM] heeft gekost om
naar het Fietsdepot te gaan wordt overwogen dat, nu op grond van het eerder genoemde is
geoordeeld dat de fiets op juiste gronden verwijderd en meegenomen is, er geen aanleiding
bestaat om over te gaan tot vergoeding van overige gemaakte kosten. De commissie is derhalve
van oordeel dat het verzoek tot vergoeding van hiervoor genoemde kosten afgewezen dient te
worden.

2   Rb Amsterdam, 26 september 2018, ECLI:NL:RBAMS:2018:7511.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mevrouw [NAAM]