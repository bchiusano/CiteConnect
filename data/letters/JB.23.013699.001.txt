Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.23.013456.001, JB.23.013699.001 en JB.23.013700.001
Datum        4 oktober 2023
Onderwerp    Advies naar aanleiding van het bezwaarschrift van mevrouw [NAAM] college,

1. Inleiding
Op 8 juni 2023 om 13:30 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond het NS-station Amsterdam Centraal (Stationsplein) en
opgeslagen bij het Fietsdepot. De fiets stond volgens het besluit niet geparkeerd in de daarvoor
bestemde voorziening. Het besluit is op 8 juni 2023 om 09:25 uur bekendgemaakt. Tegen dit
besluit is tijdig een bezwaarschrift ingediend.

2. Advies
De commissie adviseert u:
?  het bezwaarschrift ontvankelijk te verklaren-
?  het bezwaar ongegrond te verklaren-
?  het bestreden besluit in stand te laten-
?  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
? [NAAM] geeft aan dat zij naar aanleiding van de verwijdering dezelfde dag en de weken
erna digitaal en telefonisch een klacht heeft ingediend.
? [NAAM] geeft aan dat zij problemen ondervond met de procedure en verschillende
informatie kreeg van de gemeente en van het Fietsdepot.
? [NAAM] geeft aan dat zij het ophaalformulier nodig zou hebben om bezwaar te maken
en de datum van ophalen van de fiets als startdatum zou gelden om bezwaar te maken,
omdat daar alle gegevens op stonden.
? [NAAM] geeft aan dat zij gebeld heeft en heeft uitgelegd dat zij geen geld had om een
nieuw duur slot te kopen, de fietsboete te betalen en alles tegelijk te doen.
? [NAAM] geeft aan dat de gemeente haar niet heeft verteld dat 8 juni 2023 de
ingangsdatum was en omdat dit allemaal nieuw is voor [NAAM], kostte de digitale
procedure haar veel moeite.
? [NAAM] geeft aan dat zij ziek is geweest en zij dit aan de gemeente heeft laten weten.
? [NAAM] geeft aan dat zij veel contact heeft gehad met de gemeente en het Fietsdepot
en dat de informatie tegenstrijdig is.
? [NAAM] geeft aan dat zij niet weet waar zij de `kleine letter' informatie moet lezen. Zij
weet ook niet of haar bezwaar en klachten zijn doorgekomen. Zij heeft geen bericht
ontvangen.

4. Horen van [NAAM]
Op 31 augustus 2023 heeft [NAAM] telefonisch contact gehad met de behandelend jurist van
het bezwaarschrift. [NAAM] heeft haar bezwaarschrift toegelicht en uitgelegd waarom haar
bezwaarschrift te laat was ingediend. [NAAM] heeft aangegeven dat zij direct een klacht heeft
ingediend nadat zij erachter kwam dat haar fiets was verwijderd. [NAAM] heeft de bevestiging
van deze klacht per e-mail doorgestuurd, zodat het bezwaar ontvankelijk kan worden behandeld.
Daarnaast heeft [NAAM] het volgende toegelicht:
? [NAAM] heeft aangegeven dat zij momenteel erg ziek is. Zij heeft een bacteriële
infectie opgelopen en de verkeerde medicatie gekregen. Zij is erg moe en de verwijdering
van haar fiets heeft haar veel energie gekost.
? [NAAM] heeft meerdere medewerkers gesproken en is niet altijd even netjes verder
geholpen. Ook was de hele bezwaarprocedure onduidelijk.
? [NAAM] geeft aan dat zij op 8 juni 2023 naar een opleiding ging en vroeg in de ochtend
de trein moest halen. De fietsflat op het station was gesloten. Hiervan was [NAAM] niet
op de hoogte. [NAAM] geeft aan dat veel Amsterdammers daar niet van op de hoogte
zijn en de gemeente maar verwacht dat dit wel zo is.
? [NAAM] geeft aan dat de gemeente duidelijk en van te voren moet aangeven dat de
fietsvoorzieningen weggaan. Op de plek waar [NAAM] stond waren er geen borden.
? [NAAM] voert aan dat er borden hadden moeten staan die de weg wezen naar een
fietsenstalling. Ook staan er helemaal geen fietsenrekken op het station. [NAAM]
moest haar trein halen en heeft haar fiets toen netjes vastgemaakt aan het hek.
? [NAAM] geeft aan dat het duidelijk was dat zij haar fiets had geparkeerd om met de
trein te reizen. Ook stond haar fiets niet in de weg. Toen [NAAM] in de avond terug
kwam, was haar fiets verwijderd.
? [NAAM] geeft aan dat er nog veel meer andere fietsen stonden die niet waren
verwijderd. [NAAM] geeft aan dat de gemeente niet eerlijk handelt, omdat niet alle
fietsen die fout staan geparkeerd worden verwijderd.
? [NAAM] voert aan dat zij structureel overlast ervaart door fietsen die verkeerd staan
geparkeerd. Ook een Canta in de straat die plekken bezet houdt. [NAAM] heeft
hierover een klacht ingediend, maar er wordt niks mee gedaan.
? [NAAM] geeft aan dat zij altijd rondjes loopt in Amsterdam op zoek naar een plek,
omdat zij anders een boete krijgt. Haar fiets is meerdere malen gestolen en zij moet
telkens nieuwe sloten en fietsen aanschaffen.
? [NAAM] ziet in Amsterdam dat toeristen altijd een waarschuwing krijgen als hun fiets
fout geparkeerd staat, maar dat andere fietsen direct een sticker krijgen. Daarnaast wordt
er volgens [NAAM] veel gehandeld in fietsen. In de week van de verwijdering waren er
ook veel problemen met het openbaar vervoer. [NAAM] geeft aan dat er veel fout gaan
en de fiets niet verwijderd had mogen worden.
? [NAAM] heeft veel moeite moeten doen om de fiets terug te krijgen. Zij had niet direct
een slot en heeft de fiets bij iemand moeten stallen. Ook was de fietsstandaard
afgebroken. Dit heeft [NAAM] inmiddels laten repareren.
? [NAAM] geeft aan dat er eerder een rechtszaak is geweest waarbij de betrokkene zijn
fiets op een station had geparkeerd, omdat er geen plekken waren. Hij heeft toen gelijk
gekregen en meer dan duizend euro schadevergoeding ontvangen.
? [NAAM] voert verder aan dat zij als ouder persoon al moeite heeft met veel
fietsenstallingen in Amsterdam die een steile helling hebben. Zij was op geen enkele
manier op de hoogte dat de fietsflat dicht was. [NAAM] weet ook niet waar de andere
fietsenstallingen zijn op het station.
? [NAAM] benadrukt dat de fiets niet mocht worden verwijderd, aangezien er niet
genoeg plekken waren en er andere fietsen stonden die niet zijn verwijderd.

Op 28 september 2023 heeft de behandeld jurist telefonisch contact met [NAAM] opgenomen
om aan te geven dat het bezwaar ontvankelijk wordt behandeld. Aan [NAAM] is gevraagd of zij
een telefonische hoorzitting wenst in te plannen, aangezien zij haar bezwaren tijdens het vorige
contact heeft toegelicht. [NAAM] heeft haar bezwaren uit het bezwaarschrift herhaald en
benadrukt. Ter aanvulling op haar bezwaren gaf zij het volgende aan:
? [NAAM] heeft ten aanzien van de schade aangegeven dat de staander stuk was en de
twee fietssloten waren doorgeknipt. Zij heeft de schade aan de staander door een vriend
laten maken. [NAAM] heeft geen foto's van de schade, zij heeft hier niet meer aan
gedacht.
? [NAAM] heeft aangegeven dat de hele situatie haar erg raakt. Juist nu zij als minima
afhankelijk is van haar fiets. Iedere dag heeft zij problemen met haar fiets. Vanwege haar
huidinfectie heeft [NAAM] het al erg moeilijk. Ook zijn er continu problemen met het
parkeren van fietsen in Amsterdam. [NAAM] kan haar fiets nooit netjes parkeren en er
is veel overlast. [NAAM] begrijpt niet dat de gemeente daar niks aan doet.

Na het telefonisch contact heeft [NAAM] diezelfde dag teruggebeld.
? [NAAM] heeft aangegeven dat zij aan haar bezwaren wil toevoegen dat zij veel moeite
heeft gedaan om de fiets juist te parkeren. [NAAM] moest die ochtend naar een cursus,
die kon zij niet afzeggen en zij had daar al voor betaald. Dit terwijl [NAAM] open
wonden had vanwege haar huidinfectie. Het kostte [NAAM] dan ook veel pijn om te
fietsen en met de fiets te lopen. [NAAM] wist niet dat de fietsflat dicht was. Ook waren
er helemaal geen borden om duidelijk te maken wat [NAAM] kon doen om haar fiets te
parkeren. Omdat [NAAM] een opleiding had, had zij ook geen tijd om de fiets binnen
een uur weg te halen. Dit lijkt haar ook geen redelijke termijn.
? [NAAM] hoopt dat de gemeente coulance kan geven, gezien haar situatie. [NAAM]
heeft aangegeven dat de situatie erg emotioneel is geweest. Zij was destijds al ziek en
heeft daarbovenop veel moeten regelen door de verwijdering van haar fiets, terwijl zij
haar fiets niet zomaar ergens heeft neergezet. [NAAM] hoopt dat de gemeente naar
haar verhaal kan luisteren.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, een fietsparkeervak of
fietsnietje) mogen worden geparkeerd. Door het intensief gebruik en hoge fietsparkeerdruk is het
gebied rond het NS-station Amsterdam Centraal door het college van burgemeester en
wethouders aangewezen als gebied waarin het verboden is om fietsen buiten de daarvoor
bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond vastgemaakt aan een hek
geparkeerd. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 8 juni 2023 om 09:25 uur is aangebracht, en dat de fiets op diezelfde dag om 13:30
uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] geeft samengevat aan dat de verwijdering van haar fiets veel geld, tijd en moeite heeft
gekost. Zij is niet goed verder geholpen en de bezwaarprocedure was erg onduidelijk voor haar.
Ook had zij een bacteriële infectie en de verkeerde medicatie gekregen. Hierdoor had [NAAM]

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en
vaststellen Handboek Fietsparkeren'.

veel pijn en last van open wonden. Zij kon niet makkelijk fietsen of lopen. [NAAM] moest op 8
juni 2023 naar een opleiding en moest vroeg in de ochtend de trein halen. Zij had al betaald en kon
de opleiding niet afzeggen. [NAAM] wist niet dat de fietsflat dicht was en er waren geen
bordjes die de weg wezen naar een andere fietsparkeervoorziening. [NAAM] geeft aan dat de
gemeente duidelijk had moeten aangeven dat de fietsflat dicht was en waar zij haar fiets kon
parkeren. [NAAM] heeft haar fiets netjes geparkeerd aan een hek. Het was duidelijk dat de fiets
daar niet zomaar stond en in de avond weer zou worden opgehaald. [NAAM] heeft gezien dat
niet alle fietsen zijn verwijderd die verkeerd staan. Dit heeft zij op meerdere dagen gezien. In die
week waren er ook veel problemen met het openbaar vervoer. Daarnaast ervaart [NAAM]
dagelijks overlast bij het gebruiken van haar fiets in de stad. Door alle omstandigheden waar
bezwaarde mee kampte heeft de verwijdering voor grote problemen gezorgd. Hiertoe overweegt
de commissie het volgende.

De commissie heeft begrip voor de calamiteiten en persoonlijke omstandigheden die [NAAM]
heeft aangevoerd. Ook betreurt de commissie het dat [NAAM] onduidelijke informatie heeft
gekregen en het niet direct is gelukt om bezwaar te maken. Het is goed voor te stellen dat de
verwijdering van de fiets geleid heeft tot een extra kosten en moeite bovenop haar gezondheid.
Dit leidt er echter niet toe dat de bezwaren van [NAAM] gehonoreerd kunnen worden. Juist in
gebieden als het gebied rond het NS-station Amsterdam Centraal, is de parkeerdruk dusdanig
hoog dat strikte handhaving van groot belang is. Dit betekent dat het maken van uitzonderingen
de verkeerssituatie in een dergelijk gebied niet ten goede komt. De commissie is van mening dat,
hoewel zij begrip hebben voor de situatie van [NAAM], de aangevoerde omstandigheden er niet
toe leiden dat zij onevenredig in verhouding staan tot de met de beleidsregel te dienen doelen.

Via de gebruikelijke communicatiekanalen is kenbaar gemaakt dat de fietsflat per 30 januari 2023
zou sluiten. Ook zijn er ten tijde van deze sluiting nieuwe fietsenstallingen geopend op het station.
[NAAM] geeft aan dat zij niet in staat was om een andere parkeervoorziening te zoeken wegens
haar gezondheid en omdat zij de trein moest halen. Hiermee heeft [NAAM] de kans aanvaard
dat de in overtreding staande fiets kon worden verwijderd. Wellicht ten overvloede wordt
opgemerkt dat het veroorzaken van hinder hiervoor geen vereiste is. Door middel van
informatieborden op het station wordt gewezen op het verbod om de fiets buiten de
parkeervoorziening te parkeren. Ook op de website www.amsterdam.nl/fiets wordt dit verbod
kenbaar gemaakt. Het zijn echter niet de borden die het parkeerverbod in het leven roepen. Het is
de bevoegdheid in de APV en het Aanwijzingsbesluit die maken dat er een bepaald regime geldt in
het gebied. Dat er op de specifieke locatie van [NAAM] geen bord stond, doet daarom niet af
aan de geldende regels. Daarbij wordt verwezen naar de uitspraak van de Afdeling
bestuursrechtspraak van de Raad van State van 2 juli 2014.2 Van een verkeersdeelnemer mag
worden verwacht dat zij onderzoek doet naar de ter plaatse geldende verkeerssituatie. Dat
bezwaarde heeft nagelaten om zich te oriënteren op de parkeermogelijkheden van fietsen in het
gebied rond het NS-station Amsterdam Centraal, komt voor haar rekening.

Opgemerkt wordt dat de eigenaar van een fiets vanaf het aanbrengen van de sticker één uur de
tijd krijgt om de fiets te verwijderen. Een begunstigingstermijn van één uur wordt voldoende

2 Raad van State 2 juli 2014, ECLI:NL:RVS:2014:2398.

geacht om de overtreder in staat te stellen de overtreding ongedaan te maken. Een langere
begunstigingstermijn wordt gelet op de druk op de openbare ruimte in het gebied en de
aanzuigende werking van verkeerd geparkeerde fietsen niet wenselijk geacht en zou in feite leiden
tot het gedogen van overtredingen. Dat de eigenaar van de fiets niet binnen die termijn de
overtreding ongedaan heeft kunnen maken in verband met bijvoorbeeld
(werktijden/forensen/werkafspraken/school), doet daar niet aan af. Bovendien heeft de Rechtbank
Amsterdam met de uitspraak van 26 september 2018 te kennen gegeven dat het verlenen van een
begunstigingstermijn van één uur niet onredelijk is, in het geval van binnen het aangewezen
gebied buiten de daarvoor bestemde voorziening geparkeerde fietsen.3

Daarnaast geeft [NAAM] aan dat andere in overtreding staande fietsen niet zijn verwijderd.
[NAAM] beroept zich daarmee op het gelijkheidsbeginsel. Overwogen wordt dat dit beroep op
het gelijkheidsbeginsel niet slaagt. De handhavingscapaciteit is beperkt en daarom kunnen niet
alle fietsen die niet correct geparkeerd zijn tegelijkertijd worden verwijderd. Dat andere fietsen
niet zijn verwijderd, leidt er niet toe dat [NAAM] haar fiets onterecht is verwijderd. De
commissie volgt [NAAM] daarom niet in haar bezwaren.

[NAAM] voert verder aan dat zij over een zaak heeft gelezen waarbij betrokkene zijn fiets ook
was verwijderd van een station. Er waren toen niet genoeg plekken en hij heeft van de gemeente
gelijk gekregen en meer dan duizend euro schadevergoeding ontvangen. [NAAM] ziet veel
gelijkenissen met haar zaak. De commissie overweegt hiertoe het volgende.

Overwogen wordt dat [NAAM] verwijst naar een artikel uit het Parool uit 20154 over een
bezwaarprocedure. Het ging in deze zaak om een hinderlijk gestalde fiets. Volgens dit artikel is de
betrokkene wegens onvoldoende bewijsmateriaal, zoals een foto, in het gelijk gesteld. De
commissie merkt op dat [NAAM] haar fiets op andere grond is verwijderd. [NAAM] haar fiets
is namelijk verwijderd omdat deze buiten de daarvoor bestemde parkeervoorziening geparkeerd
stond. Voor dit verbod is het verder niet van belang of de fiets hinderlijk of gevaarlijk geparkeerd
stond. Daarnaast zijn er foto's in het constateringsformulier opgenomen. Vaststaat dat de fiets
tegen een hek aan stond geparkeerd. Gelet op het voorgaande is de commissie dan ook van
mening dat de fiets terecht is verwijderd.

6.3 Ten aanzien van de kosten
[NAAM] heeft de administratiekosten van ? 22,50 betaald aan het Fietsdepot. Daarnaast zijn
haar twee fietssloten doorgeknipt. Ook geeft [NAAM] aan dat de staander van haar fiets stuk
was, dit heeft zij door een vriend laten repareren. De commissie overweegt hiertoe het volgende.

Overwogen wordt dat bij het toepassen van bestuursdwang zorgvuldig te werk moet worden
gegaan en beschadiging moeten worden vermeden. Uit het dossier blijkt niet dat de fiets is
beschadigd. [NAAM] is de gelegenheid gesteld om het door haar gestelde te onderbouwen met
stukken. [NAAM] heeft aangegeven dat zij geen foto's of andere stukken heeft waaruit de

3 Rb Amsterdam, 26 september 2018, ECLI:NL:RBAMS:2018:7511.
4 [NAAM] `Bezwaar maken tegen fietsverwijdering door gemeente heeft wel degelijk nut', Het Parool 25 juli 2015 (online).

schade blijkt. Dat [NAAM] de stukken niet heeft kunnen overleggen, komt voor haar rekening.
Aangenomen moet worden dat u zorgvuldig te werk bent gegaan.

Ten aanzien van de door [NAAM] aan het Fietsdepot betaalde administratiekosten en de
opengebroken sloten wordt overwogen dat [NAAM] alleen in aanmerking komt voor een
vergoeding, indien blijkt dat niet de juiste procedure voor verwijdering is gevolgd. Hiervan is geen
sprake. De handhavers hebben het slot doorgeknipt om de fiets te kunnen verwijderen. Aangezien
de fiets terecht is verwijderd komt deze schade niet voor vergoeding in aanmerking.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mevrouw [NAAM]