Advies van de bezwaarschriftencommissie Juridisch Bureau

Aan         Het college van burgemeester en wethouders van de gemeente Amsterdam
Zaaknummer JB.19.001119.001 en JB.19.001120.001
Datum      21 februari 2019
Onderwerp  Advies naar aanleiding van het bezwaarschrift van de heer [NAAM] college,

1. Inleiding
Op 5 januari 2019 heeft de handhaver, namens u, de fietsen van de heer [NAAM] (hierna:
bezwaarde) verwijderd van de locatie Rembrandtplein en opgeslagen bij het Fietsdepot. De fietsen
van bezwaarde (met barcodes [BSN] en [BSN]) stonden volgens het besluit niet
geparkeerd in de daarvoor bestemde voorziening. De besluiten zijn volgens de
constateringsformulieren op 5 januari 2019 bekendgemaakt.

Tegen deze besluiten is tijdig een bezwaarschrift ingediend. Bij brief van 19 september 2019 is de
ontvangst van het bezwaarschrift bevestigd.

2. Advies
De commissie adviseert u:
.  het bezwaar ontvankelijk te verklaren-
.  het bezwaar ongegrond te verklaren-
.  de bestreden besluiten in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
-  Op zaterdag 5 januari 2019 is zowel de fiets van bezwaarde als die van zijn vriendin door
de handhaving verwijderd van het Rembrandtplein waar deze geparkeerd stonden.
Zij waren daar die avond voor een bioscoopbezoek en om te eten. De fietsen hebben zij
rond 17:30 uur geparkeerd. Toen zij rond 23:00 uur naar huis wilden, zagen zij tot hun
verbazing dat de fietsen weg waren. Zij hoorden van mensen die op de kerstmarkt op het
plein werkten dat handhaving de fietsen had verwijderd en dat deze tegenwoordig niet
meer op het plein geparkeerd mogen worden. Wat bezwaarde betreft is dit een prima
beleid, waar hij zich ook graag aan zou willen houden. Het is vervelend dat dit voor
bezwaarde op geen enkel moment duidelijk was. Op de plek waar de fietsen stonden,

waren geen verkeersborden die aangaven dat er niet geparkeerd mag worden. Het zou
kunnen dat deze tijdelijk slecht zichtbaar waren vanwege de kerstmarkt. Hierdoor
stonden er op veel plekken hekken waardoor borden wellicht slecht zichtbaar waren.
[NAAM] is van mening dat hij daarvan niet de dupe van mag worden. [NAAM] heeft
foto's gemaakt van de locatie waar de fietsen stonden. Hierop zijn geen borden te zien
waaruit blijkt dat er geen fietsen mogen staan-
-  Nadat hij een rondje rondom het plein had gelopen, zag bezwaarde dat er op de
fietstoegangswegen wél borden staan waarop staat dat er op het Rembrandtplein niet
geparkeerd mag worden. [NAAM] is echter met de fiets in de hand via de
Reguliersbreestraat naar het Rembrandtplein gelopen waar geen borden staan. Omdat dit
geen fietstoegangsweg is, is hier vermoedelijk geen rekening mee gehouden bij de
inrichting van de aanwijsborden. [NAAM] heeft een foto overgelegd van de plek waar
hij het Rembrandtplein is opgelopen. Hier staat nergens aangegeven dat er geen fietsen
mogen staan-
-  Op een print screen van Google Maps heeft bezwaarde de route aangegeven hoe zij naar
het plein zijn gelopen en tevens waar de fietsen op het plein stonden. [NAAM] heeft op
de kaart aangegeven waar wel bebording aanwezig is. Voor bezwaarde was het dan ook
niet mogelijk om op de hoogte te zijn van de regels. [NAAM] houdt zich graag aan de
regels, maar hij ziet het als taak van de gemeente om deze duidelijk te maken alvorens te
handhaven-
- [NAAM] heeft de fietsen opgehaald bij het Fietsdepot. Volgens de medewerkers van
het Fietsdepot krijgen ze nergens zoveel fietsen vandaan als van de locatie
Rembrandtplein. [NAAM] meent dat dit een teken is dat er iets aan de situatie daar zou
moeten gebeuren-
- [NAAM] verzoekt om vergoeding van de administratiekosten van ? 45,- die hij aan het
Fietsdepot heeft betaald voor het ophalen van de twee fietsen. Daarnaast is bezwaarde
twee uur bezig geweest en heeft hij kosten gemaakt om met het openbaar vervoer bij het
Fietsdepot komen.

4. Horen van bezwaarde
Op 18 februari 2019 is er telefonisch contact geweest met bezwaarde. [NAAM] heeft ingestemd
met telefonisch horen. Hij heeft tijdens dat gesprek zijn bezwaarschrift als volgt toegelicht:
-  Op 5 januari 2019 fietste bezwaarde met zijn vriendin richting het Rembrandplein om wat
te eten en naar de bioscoop te gaan. Zij hebben de fietsen ergens op het plein neergezet.
Die avond was er een kerstmarkt op het plein en het was erg chaotisch. Toen zij later op
de avond ontdekten dat de fietsen weg waren, heeft bezwaarde rondgelopen en op de
kerstmarkt mensen aangesproken. Zij gaven aan dat de gemeente die avond fietsen heeft
verwijderd-
-  Vervolgens is bezwaarde op zoek gegaan naar informatieborden op en rond het plein.
Bij enkele opgang richtingen van het plein staan borden, maar bij een of twee richtingen
staan geen borden. Vanuit de richting van de Reguliersbreestraat staat nergens een bord.
Omdat zij via deze richting naar het plein zijn gefietst, wisten zij niet dat zij in een
voorziening moesten parkeren. [NAAM] stelt dat hij er niets aan kon doen en goede
bedoelingen had.

5. Juridisch kader
Ingevolge artikel 4.27, lid 3 en 4, van de Algemene Plaatselijke Verordening (hierna: APV) kan in
het belang van de veiligheid en ter voorkoming van hinder een gebied worden aangewezen waarin
fietsen uitsluitend in de daarvoor bestemde voorziening (lees: een fietsenrek of fietsparkeervak)
mogen worden geparkeerd. Door het intensief gebruik en hoge fietsparkeerdruk is de locatie
Rembrandplein door het college van burgemeester en wethouders aangewezen als gebied waarin
het verboden is om fietsen buiten de daarvoor bestemde voorzieningen te parkeren1.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (hierna: Awb). Op grond hiervan kunt u een overtreding zelf beëindigen door
het meevoeren en opslaan van de fiets, nadat u de betrokkene in de gelegenheid heeft gesteld zelf
de overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

In het aangewezen gebied is het verboden fietsen buiten een parkeervoorziening te plaatsen.
Dit verbod wordt gehandhaafd teneinde de voetgangers op de locatie Rembrandtplein de ruimte
te geven. Door middel van informatieborden wordt gewezen op het verbod om buiten de rekken
en vakken te parkeren.

Uit de constateringsformulieren en de foto's die zijn gemaakt bij de verwijdering van de fietsen,
blijkt dat de fietsen van bezwaarde buiten een fietsvoorziening zijn aangetroffen. De fietsen
stonden blijkens voornoemde foto's buiten een fietsenrek of fietsparkeervak geparkeerd.
Bepalend is hoe de fiets door de handhaver is aangetroffen.

Overtreding van artikel 4.27, lid 4, APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Uit de
constateringsformulieren en de foto's die zijn gemaakt bij de verwijdering van de fietsen blijkt dat
de stickers op 5 januari 2019 om 17:35 uur zijn aangebracht, en dat de fietsen op 5 januari 2019 om
20:12 uur respectievelijk 20:14 uur zijn verwijderd.

Hieruit volgt dat u de juiste procedure heeft gevolgd bij het verwijderen van de fietsen.

Bezwaarde stelt dat op de Reguliersbreestraat richting het Rembrandtplein geen borden staan
waaruit blijkt dat fietsen in een voorziening geparkeerd moeten worden. Ook op de plek op het
plein waar bezwaarde de fietsen had geparkeerd, stonden geen borden. [NAAM] kon dan ook
niet op de hoogte zijn van het verbod om fietsen buiten de daarvoor bestemde voorziening te
parkeren. [NAAM] houdt zich graag aan de regels, maar hij ziet het als taak van de gemeente

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'

om deze duidelijk te maken alvorens te handhaven. In dit verband overweegt de commissie het
volgende.

Hetgeen bezwaarde heeft aangevoerd, wordt niet gevolgd. Zoals reeds opgemerkt, is de locatie
Rembrandtplein aangewezen als gebied waar het verboden is een fiets buiten de daarvoor
bestemde voorziening te parkeren. Anders dan bezwaarde stelt, zijn bij elke toegangsweg naar
het Rembrandtplein - zo ook in de Reguliersbreestraat - borden geplaatst om aan te geven dat
fietsen in de voorziening geparkeerd moeten worden. Naar aanleiding van deze informatieborden
rondom het Rembrandtplein had het voor bezwaarde voldoende duidelijk kunnen zijn dat hij de
fietsen in de voorziening had moeten parkeren. Overigens wordt door middel van
informatieborden uitsluitend gewezen op het verbod om buiten de rekken en vakken te parkeren.
Het is echter niet de aanwezigheid van borden die de regel in het leven roept. Het is de
bevoegdheid in de APV en het Aanwijzingsbesluit die maken dat er een bepaald regime geldt in
het gebied. Het al dan niet aanwezig zijn van een bord doet daarom niet af aan de geldende regels.
Hierbij wordt verwezen naar de uitspraak van de Afdeling bestuursrechtspraak van de Raad van
State van 2 juli 2014 (ECLI:NL:RVS:2014:2398).

Nu is gebleken dat de overtreding vast staat, de juiste procedure is gevolgd en de bezwaren niet
worden gevolgd, wordt geconcludeerd dat bezwaarde niet in aanmerking komt voor vergoeding
van de door hem gemaakte kosten.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor  een
kostenvergoeding.

Adviseur,

[NAAM]