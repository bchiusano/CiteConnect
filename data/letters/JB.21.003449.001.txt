Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.21.003448.001 en JB.21.003449.001
Datum        26 mei 2021
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 1 februari 2021 om 11:48 en 11:49 uur heeft de handhaver, namens u, de fiets van [NAAM]
en zijn vriendin (hierna: bezwaarde) verwijderd uit het gebied rond het NS-station Amsterdam
Zuid (Parnassusweg) en opgeslagen bij het Fietsdepot. De fietsen van bezwaarde en zijn vriendin
stonden volgens de besluiten niet geparkeerd in de daarvoor bestemde voorziening. De besluiten
zijn op 1 februari 2021 om 10:45 uur bekendgemaakt.

Tegen deze besluiten is tijdig een bezwaarschrift ingediend.

2. Advies
De commissie adviseert u:
.  Het bezwaarschrift ontvankelijk te verklaren-
.  het bezwaar gericht tegen de besluiten ongegrond te verklaren-
.  de bestreden besluiten in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren uit de bezwaarschriften als volgt:
. [NAAM] geeft aan dat hij op 1 februari 2021 samen met zijn vriendin om 09:00 uur is
vertrokken uit zijn woning om de crematie van zijn opa, die is overleden aan de gevolgen
van Covid-19, bij te wonen in Oost-Groningen-
.  Er was niet genoeg gestrooid waardoor bezwaarde en zijn vriendin twee keer zijn
gevallen. Naast de blauwe plekken is de fietssleutel van de vriendin van bezwaarde
afgebroken. [NAAM] heeft hiervan een foto bijgevoegd-
.  Zij wilden de fietsen bij de Parnassusweg neerzetten om vanaf daar verder te reizen met
het openbaar vervoer. Er was geen ruimte in de fietsenrekken voor twee fietsen. Daarom
hebben zij de fietsen tegen het fietsenrek gezet en op slot gezet met het kettingslot van
bezwaarde
.  De fietsen stonden niet in de buurt van een voetpad, fietspad of autoweg-
.  Vervolgens kwam zijn om 19:00 uur terug en waren de fietsen door Handhaving
meegenomen. Het kettingslot van bezwaarde is geforceerd en niet meer bruikbaar-
. [NAAM] vraagt of de kosten voor het ophalen van de fietsen kunnen worden
geseponeerd gezien de bovengenoemde omstandigheden.

4. Horen van bezwaarde
Op 25 mei 2021 is er telefonisch contact geweest met bezwaarde. [NAAM] heeft de bezwaren
uit de bezwaarschriften herhaald. [NAAM] heeft daarnaast samengevat het volgende
aangevoerd:
. [NAAM] is medewerker in de zorg en hij studeert geneeskunde. De situatie zat hem
hoog in de emoties. Hij wil een bijdrage leveren aan de hulp ten tijde van de coronacrisis.
Het voelt voor hem frustrerend dat, gezien het overlijden van zijn opa en dat hij juist een
bijdrage aan de coronacrisis levert, de fietsen worden meegenomen en het veel moeite en
geld kost om de fietsen terug te krijgen. Hij heeft het gevoel dat hem onrecht is
aangedaan.
.  Hij en zijn vriendin moesten naar Stadskanaal voor de crematie van zijn opa. Diezelfde
dag lag er veel ijzel en had het veel gevroren. De coronamaatregelen en lockdown was
toen strenger dan nu. Zij moesten naar het station en dat was de enige manier om daar te
komen. Er was niet gestrooid en zij zijn beide gevallen-
.  Zij zijn met haast naar de Parnassusweg gegaan en daar hebben zij de fietsen naast de
stalling gezet. Er was in die rekken geen plek om beide fietsen zo naast elkaar te zetten.
De fietsen moesten zij aan elkaar vast op slot zetten, omdat de sleutel van de fiets van de
vriendin was afgebroken-
.  Bij Parnassusweg stonden fietsenrekken waar ook vaak fietsen omheen staan. De wijze
waarop bewaarde en zijn vriendin de fietsen parkeerden, leek dan ook geen probleem. Er
werd veel gebouwd op de locatie, waardoor niet duidelijk was waar precies de
parkeervoorzieningen waren. Aan de andere kant waren kennelijk nog meer plekken. Dat
stond heel klein weergegeven op de borden, die niet zichtbaar waren van de kant waar
bezwaarden en zijn vriendin bij het station kwamen.
.  Hij weet het beleid niet precies, maar hij kan zich inbeelden dat men dan nog de kans
krijgt om de fietsen te bekijken. Hij vindt het frappant dat de fietsen waren meegenomen
en dat hij dan meteen voor de kosten op moest draaien.
.  Ten aanzien van het kettingslot merkt bezwaarde op dat hij het nog kan gebruiken. De
slot is wel iets korter en de bescherming is een beetje stukgegaan.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek of fietsnietje) mogen
worden geparkeerd. Door het intensief gebruik en hoge fietsparkeerdruk is het gebied rond NS-
station Amsterdam Zuid door het college van burgemeester en wethouders aangewezen als
gebied waarin het verboden is om fietsen buiten de daarvoor bestemde voorzieningen te
parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fietsen volgens de juiste procedure heeft plaatsgevonden.

6.1 Ten aanzien van de besluiten
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod op buiten de rekken te
parkeren.

Uit de constateringsformulieren en de foto's die zijn gemaakt bij de verwijdering van de fietsen,
blijkt dat de fietsen buiten de fietsvoorziening zijn aangetroffen. De fietsen stonden naast een
fietsenrek tegen de muur van de fietsenstalling geparkeerd. Voor een handhaver is bepalend hoe
hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto's blijkt dat de fietsen voorzien waren van een sticker. Uit de constateringsformulieren
blijkt dat de stickers op 1 februari 2021 om 10:45 uur is aangebracht, en dat de fietsen diezelfde
dag om 11:48 en 11:49 uur zijn verwijderd.

Hieruit volgt dat u de juiste procedure heeft gevolgd bij het verwijderen van de fietsen.

6.2 Ten aanzien van de bezwaren
[NAAM] geeft aan dat hij op 1 februari 2021 samen met zijn vriendin om 09:00 uur is vertrokken
uit zijn woning om de crematie van zijn opa, die is overleden aan de gevolgen van Covid-19, bij te

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale 
fietsparkeerduur en vaststellen Handboek Fietsparkeren'.

wonen in Oost-Groningen. Er was niet genoeg gestrooid waardoor bezwaarde en zijn vriendin
twee keer zijn gevallen. Naast de blauwe plekken is de fietssleutel van de vriendin van bezwaarde
afgebroken. Zij wilden de fietsen bij de Parnassusweg neerzetten om vanaf daar verder te reizen
met het openbaar vervoer. Er was geen ruimte in de fietsenrekken voor twee fietsen. Daarom
hebben zij de fietsen tegen het fietsenrek gezet en op slot gezet met het kettingslot van
bezwaarde. De fietsen stonden niet in de buurt van een voetpad, fietspad of autoweg. Hij wil een
bijdrage leveren aan de hulp ten tijde van de coronacrisis. Hij heeft het gevoel dat hem onrecht is
aangedaan. De commissie overweegt hiertoe het volgende.

Allereerst merkt de commissie op dat zij de bijdrage van bezwaarde waarderen en de genoemde
omstandigheden betreurenswaardig zijn. Dit ontslaat bezwaarde en zijn vriendin niet van het
verbod om buiten de daarvoor bestemde voorziening te parkeren. Uit de constateringsformulieren
en de foto's die zijn gemaakt bij de verwijdering van de fietsen, blijkt dat de fietsen buiten de
fietsvoorziening zijn aangetroffen. De fietsen stonden naast een fietsenrek tegen de muur van de
fietsenstalling geparkeerd. De fietsen mochten daarom verwijderd worden. Dat de fietsen niet in
de buurt van een voetpad, fietspad of autoweg geparkeerd stonden, is daarbij niet van belang.

[NAAM] geeft verder aan dat bij de Parnassusweg fietsenrekken stonden waar ook vaak fietsen
omheen staan. De wijze waarop bewaarde en zijn vriendin de fietsen parkeerden, leek dan ook
geen probleem. Er werd veel gebouwd op de locatie, waardoor niet duidelijk was waar precies de
parkeervoorzieningen waren. Aan de andere kant waren kennelijk nog meer plekken. Dat stond
heel klein weergegeven op de borden, die niet zichtbaar waren van de kant waar bezwaarden en
zijn vriendin bij het station kwamen. De commissie overweegt hiertoe het volgende.

De commissie merkt op dat door middel van informatieborden rond het NS-station Amsterdam
Zuid wordt gewezen op het verbod om de fiets buiten de parkeervoorziening te parkeren en de
fietsvoorzieningen in de omgeving. Ook op de website www.amsterdam.nl/fiets wordt dit verbod
en de parkeermogelijkheden kenbaar gemaakt. Ten overvloede wordt nog opgemerkt dat het
echter niet de borden zijn die het parkeerverbod in het leven roepen. Het is de bevoegdheid in de
APV en het Aanwijzingsbesluit die maken dat er een bepaald regime geldt in het gebied. Het al
dan niet aanwezig zijn van een bord doet daarom niet af aan de geldende regels, waarbij wordt
verwezen naar de uitspraak van de Afdeling bestuursrechtspraak van de Raad van State van 2 juli
2014.2 Dat er meer fietsen om de fietsenrekken staan, betekent niet dat het is toegestaan om de
fietsen buiten de voorziening te parkeren. De handhavingscapaciteit is beperkt en daarom kunnen
niet alle fietsen die niet correct geparkeerd zijn tegelijkertijd worden verwijderd.

[NAAM] weet het beleid niet precies, maar hij kan zich inbeelden dat men dan nog de kans
krijgt om de fietsen te bekijken. Hij vindt het frappant dat de fietsen waren meegenomen en dat
hij dan meteen voor de kosten op moest draaien. Ten aanzien van het kettingslot merkt
bezwaarde op dat hij het nog kan gebruiken. De slot is wel iets korter en de bescherming is een
beetje stukgegaan. De commissie overweegt hiertoe het volgende.

2 Raad van State 2 juli 2014, ECLI:NL:RVS:2014:2398.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. Dat de eigenaar van de fiets niet binnen die termijn de overtreding ongedaan heeft
kunnen maken, doet daar niet aan af. Bovendien heeft de Rechtbank Amsterdam met de uitspraak
van 26 september 2018 te kennen gegeven dat het verlenen van een begunstigingstermijn van één
uur niet onredelijk is, in het geval van binnen het aangewezen gebied buiten de daarvoor
bestemde voorziening geparkeerde fietsen.3

Uit de foto's blijkt dat de fietsen voorzien waren van een sticker. Uit de constateringsformulieren
blijkt dat de stickers op 1 februari 2021 om 10:45 uur is aangebracht, en dat de fietsen diezelfde
dag om 11:48 en 11:49 uur zijn verwijderd. De fietsen worden vervolgens, met foto's, op de website
www.verlorenofgevonden.nl geplaatst met de enige informatie over de fietsen en informatie.

Ten aanzien van de door bezwaarde aan het Fietsdepot betaalde administratiekosten,
thuisbezorgkosten en het opengebroken (ketting)slot wordt overwogen dat bezwaarde alleen in
aanmerking komt voor een vergoeding, indien blijkt dat niet de juiste procedure voor verwijdering
is gevolgd. Hiervan is geen sprake. De commissie adviseert daarom geen kostenvergoeding toe te
kennen.

7. Conclusie
Op grond van het voorgaande is de commissie van oordeel dat het bezwaar ongegrond is. De
commissie is van mening dat de bestreden besluiten in stand dienen te blijven. [NAAM] komt niet
in aanmerking voor een kostenvergoeding.

Adviseur,

Mw. [NAAM]

3 Rb Amsterdam, 26 september 2018, ECLI:NL:RBAMS:2018:7511