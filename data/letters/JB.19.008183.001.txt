Advies van de bezwaarschriftencommissie Juridisch Bureau

Aan           Het college van burgemeester en wethouders van Amsterdam
Zaaknummer    JB.19.008183.001
Datum         19 juni 2019
Onderwerp     Advies naar aanleiding van het bezwaarschrift van mevrouw [NAAM]

Geacht college,

1. Inleiding
Op 4 april 2019 om 12:39 uur heeft de handhaver, namens u, de fiets van mevrouw [NAAM]
(hierna: bezwaarde) verwijderd van de locatie Oosterspoorplein te Amsterdam en opgeslagen bij het
Fietsdepot. De fiets van bezwaarde stond volgens het besluit buiten een voorziening geparkeerd.
Het besluit is op 4 april 2019 om 11:10 uur bekendgemaakt.

Tegen dit besluit is een bezwaarschrift ingediend. Het bezwaarschrift is online ingediend op 23 mei
2019 om 16:05 uur. Bij brief van 28 mei 2019 is de ontvangst van het bezwaarschrift bevestigd.

2. Ontvankelijkheid
Alvorens het bezwaarschrift inhoudelijk kan worden behandeld, dient beoordeeld te worden of het
bezwaarschrift ontvankelijk is. De commissie overweegt daartoe het volgende.

Het besluit is bekend gemaakt op 4 april 2019. De termijn voor het indienen van het bezwaarschrift
ving aan op 5 april 2019. Volgens geldende jurisprudentie1 is de sticker op de fiets het besluit. Gelet
op artikel 6:7 jo. 6:8 van de Algemene wet bestuursrecht (hierna: Awb) was 16 mei 2019 de laatste
dag waarop het bezwaarschrift kon worden ingediend. Het bezwaarschrift is online ingediend op
23 mei 2019 om 16:05 uur. Daarmee staat vast dat het bezwaarschrift niet tijdig is ingediend.

De vraag is vervolgens of de termijnoverschrijding verschoonbaar is te achten. Slechts in zeer
bijzondere gevallen wordt het bezwaarschrift bij te late indiening in behandeling genomen.
Bezwaarde moet dan aantonen dat het haar niet aan te rekenen is, dat zij te laat is met haar
bezwaarschrift.

Bij brief van 28 mei 2019 is bezwaarde in de gelegenheid gesteld om schriftelijk te laten weten
waarom het bezwaarschrift te laat is ingediend. [NAAM] heeft hiervoor tot en met 10 juni 2019
de tijd gekregen. [NAAM] heeft geen gebruik gemaakt van deze mogelijkheid. Echter heeft
bezwaarde bij het online indienen van haar bezwaarschrift al aangegeven waarom het
bezwaarschrift te laat is ingediend. [NAAM] geeft aan dat zij het formulier kwijt was. De
commissie overweegt hiertoe dat wanneer bezwaarde het formulier kwijt is, dat dit voor haar
eigen risico en rekening dient te blijven. Er is hier geen sprake van een verschoonbare
termijnoverschrijding.

1 Rb. Den Haag 10 oktober 2016, ECLI:NL:RBDHA:2016:12168.

3. Advies
Op grond van het vorenstaande adviseer ik u:
-  Het bezwaarschrift niet-ontvankelijk te verklaren-
-  Het bestreden besluit in stand te laten.

Adviseur,

Mevrouw [NAAM]