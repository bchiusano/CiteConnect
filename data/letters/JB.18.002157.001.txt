Advies van de bezwaarschriftencommissie

Octopus-nummer: JB.18.002157.001

Advies naar aanleiding van het bezwaarschrift ingediend door mevrouw [NAAM]

Aan het College van burgemeester en wethouders van stadsdeel Oost,

1 Inleiding
Op 12 maart 2018 heeft de handhaver namens u de fiets van mevrouw [NAAM] (hierna
bezwaarde) verwijderd van de locatie Christiaan Huygensplein en opgeslagen bij het fietsdepot.
De fiets stond volgens het besluit langer dan 6 weken onafgebroken op dezelfde plaats
geparkeerd. Het besluit is op 23 februari 2018 bekendgemaakt.

2 Ontvankelijkheid
Alvorens het bezwaarschrift inhoudelijk kan worden behandeld, dient beoordeeld te worden of het
bezwaarschrift ontvankelijk is. De bezwaarschriftencommissie overweegt daartoe het volgende.

Het besluit is bekend gemaakt op 23 februari 2018. De termijn voor het indienen van het
bezwaarschrift ving aan op 24 februari 2018. Volgens de uitspraak van 10 oktober 2016 van
Rechtbank Den Haag1 is de sticker op de fiets het besluit. Gelet op artikel 6:8 van de Algemene wet
bestuursrecht (hierna: Awb) was 7 april 2018 de laatste dag waarop het bezwaarschrift kon worden
ingediend. Het bezwaarschrift is op 19 april 2018 ontvangen. Daarmee staat vast dat het
bezwaarschrift niet tijdig is ingediend.

De vraag is vervolgens of de termijnoverschrijding verschoonbaar is te achten. Slechts in zeer
bijzondere gevallen wordt het bezwaarschrift bij te late indiening in behandeling genomen.
[NAAM] moet dan aantonen dat het haar niet aan te rekenen is, dat zij te laat is met haar
bezwaarschrift.

Bij brief van 24 april 2018 is [NAAM] in de gelegenheid gesteld om schriftelijk te laten weten
waarom het bezwaarschrift te laat is ingediend. [NAAM] heeft hierop op bij brief van 30 april
2018 gereageerd.

1 Rb Den Haag, 10 oktober 2016, ECLI:NL:RBDHA:2016:12168.

[NAAM] voert aan dat zij niet op de hoogte was van het feit dat het bezwaarschrift binnen 6
weken na de bekendmaking van het besluit - de datum van de sticker - opgestuurd moet worden.
Daarenboven heeft [NAAM] uit het telefonisch contact begrepen dat de reden van verwijdering
pas zou worden bekend gemaakt wanneer de fiets zou worden opgehaald. [NAAM] heeft de
fiets op 17 april 2018 terug ontvangen en heeft toen pas begrepen wat de reden van het
verwijderen van de fiets was. [NAAM] erkent de sticker te hebben gezien en te hebben
verwijderd. Op deze sticker stond aangegeven hoe meer informatie over de betekenis van de
sticker kon worden verkregen. [NAAM] voert aan dat zij eerder nog geen bezwaar kon maken
omdat zij de reden van het verwijderen van de fiets nog niet kende en daarom geen gronden kon
aanvoeren.

Overwogen wordt dat [NAAM] , in afwachting van verdere informatie over het verwijderen van
de fiets, had kunnen besluiten binnen de termijn een pro forma bezwaar in te dienen en de
bezwaargronden aan te vullen na 17 april 2018. Geconcludeerd wordt dat niet is gebleken dat het
bezwaarde niet aangerekend kan worden dat er niet tijdig bezwaar is ingediend.

[NAAM] heeft naast haar bezwaar tegen het verwijderen van de fiets een klacht ingediend met
betrekking tot de afhandeling van het terugbrengen van de fiets. Zoals telefonisch is gemeld
wordt deze klacht zeer serieus genomen. Er is melding van de bevindingen gemaakt bij de
directeur van het fietsdepot.

3 Conclusie en advies
Op grond van het bovenstaande adviseer ik u:
- Het bezwaarschrift van 19 april 2018 niet ontvankelijk te verklaren.

Amsterdam, 14 mei 2018
Adviseur,

Mw. [NAAM]