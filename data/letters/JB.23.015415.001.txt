Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.23.015415.001
Datum         7 december 2023
Onderwerp     Advies naar aanleiding van het bezwaarschrift van [NAAM]

Geacht college,

1. Inleiding
Op 30 augustus 2023 om 09:09 uur heeft de handhaver, namens u, de fiets van [NAAM]
(hierna: bezwaarde) verwijderd uit het gebied rond het NS-station Amsterdam Amstel (Prins
Bernhardplein) en opgeslagen bij het Fietsdepot. De fiets van bezwaarde stond volgens het besluit
niet geparkeerd in de daarvoor bestemde voorziening. Het besluit is op 30 augustus 2023 om 07:45
uur bekendgemaakt. Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren uit het bezwaarschrift als volgt:
.  [NAAM]  geeft aan dat zij haar fiets heeft geparkeerd op het Prins Bernardplein. Op de
hekken langs het station hangen 'verboden te parkeren'-borden, maar verderop op het
plein niet.
.  De fiets van bezwaarde  stond netjes geparkeerd bij de boom, waar elke dag meerdere
fietsen staan. Het is volgens bezwaarde niet duidelijk dat er daar niet geparkeerd mag
worden, juist omdat deze borden nieuw zijn en sindsdien mensen daar hun fietsen niet
meer plaatsen.
.  [NAAM]  vindt dat er duidelijkere zichtbare borden dienen te komen op een plek waar
dagelijks zo veel fietsen geparkeerd zijn, zoals bij een treinstation.
.  [NAAM]  stelt dat de sticker ook alle lak van het stuur heeft verwijderd, waardoor zij nu
op nog hogere kosten gejaagd wordt.

4. Horen van bezwaarde
Op 21 november 2023 is bezwaarde per e-mail in de gelegenheid geboden om uw bezwaarschrift
mondeling toe te lichten. Op 28 november 2023 is bezwaarde per e-mail een herinnering gestuurd.

Op 28 november 2023 heeft bezwaarde per e-mail aangegeven dat zij geen behoefte heeft aan
een mondelinge toelichting op haar bezwaar. [NAAM]  stelt dat de bezwaren zoals
weergegeven in haar bezwaarschrift voldoende duidelijk zijn en dat zij deze niet behoeft toe te
lichten of aan te vullen.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek) mogen worden geparkeerd.
Door het intensief gebruik en hoge fietsparkeerdruk is het gebied rond het NS-station Amsterdam
Amstel door het college van burgemeester en wethouders aangewezen als gebied waarin het
verboden is om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de rekken
te parkeren.

Uit het constateringsformulier en de foto’s die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond op het trottoir en stond niet
in een parkeervoorziening. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

1 Gemeenteblad van 3 mei 2016,nr 55896, “ Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren”.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 30 augustus 2023 om 07:45 uur is aangebracht, en dat de fiets op diezelfde dag om
09:09 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde geeft aan dat op de hekken langs het station 'verboden te parkeren'-borden hangen,
maar verderop op het plein niet. De fiets van bezwaarde stond netjes geparkeerd bij de boom,
waar elke dag meerdere fietsen staan. Het is volgens bezwaarde niet duidelijk dat er daar niet
geparkeerd mag worden, juist omdat deze borden nieuw zijn en sindsdien mensen daar hun
fietsen niet meer plaatsen. Er dienen duidelijkere zichtbare borden te komen op een plek waar
dagelijks zo veel fietsen geparkeerd zijn, zoals bij een treinstation. De commissie overweegt
hiertoe het volgende.

Het is vervelend dat bezwaarde niet op de hoogte was van de geldende regeling waardoor zij haar
fiets buiten de voorziening geparkeerd heeft. Hoewel er rond het NS-station Amsterdam Amstel
door middel van verschillende informatieborden gewezen wordt op het verbod om buiten een
daarvoor bestemde voorziening te parkeren, wordt overwogen dat door middel van borden
uitsluitend gewezen wordt op het verbod om buiten de voorziening te parkeren. Het zijn niet de
borden die het parkeerverbod in het leven roepen. Het is de bevoegdheid in de APV en het
Aanwijzingsbesluit die maken dat er een bepaald regime geldt in het gebied. Het al dan niet
aanwezig zijn van een bord doet daarom niet af aan de geldende regels.2

Bezwaarde stelt dat de sticker ook alle lak van haar stuur verwijderd heeft. De commissie
overweegt hiertoe volgende.

Overwogen wordt dat bij het toepassen van bestuursdwang zorgvuldig te werk moet worden
gegaan en beschadiging moet worden vermeden. Uit de foto’s die gemaakt zijn voor het moment
van de verwijdering blijkt dat de lak van het stuur op plekken niet meer aanwezig is. Dit duidt erop
dat de gestelde schade niet is ontstaan door de verwijdering. De commissie overweegt daarom dat
voor de reparatiekosten van de genoemde lakschade niet voor vergoeding in aanmerking komen.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM]  komt niet in aanmerking voor een
kostenvergoeding.

2 Raad van State 2 juli 2014, ECLI:NL:RVS:2014:2398.

Adviseur,

Mw. [NAAM]