Advies van de bezwaarschriftencommissie Juridisch Bureau

Aan                Het college van burgemeester en wethouders van Amsterdam
Zaaknummer         JB.19.016834.001
Datum              16 december 2019
Onderwerp          Advies naar aanleiding van het bezwaarschrift van [NAAM] college,

1. Inleiding
Op 25 oktober 2019 om 13.56 uur heeft de handhaver, namens u, de fiets van [NAAM]
(hierna: bezwaarde) verwijderd van de locatie Leidseplein en opgeslagen bij het Fietsdepot. De
fiets van bezwaarde stond volgens het besluit niet geparkeerd in de daarvoor bestemde
voorziening. Het besluit is op 25 oktober om 12.40 uur bekendgemaakt.

Tegen dit besluit is tijdig een bezwaarschrift ingediend.

2. Advies
Ik adviseer u:
.  Het bezwaar ontvankelijk te verklaren-
.  Het bezwaar ongegrond te verklaren-
.  Het bestreden besluit in stand te laten-
.  Geen kostenvergoeding toe te kennen.

Hieronder leest u hoe ik tot dit advies is gekomen.

3. De bezwaren
Samengevat luiden de bezwaren als volgt:
. [NAAM] geeft aan dat hij zijn fiets in het daarvoor bestemde parkeervak heeft
geparkeerd.
.  Vervolgens is bezwaarde de Apple store ingegaan voor een reparatie. Toen bezwaarde
naar een paar uur weer met zijn fiets wilde vertrekken, was deze zonder enig spoor weer
verdwenen. De rij fietsen voor de Apple store was alleen maar gegroeid.
. [NAAM] geeft aan dat het voor hem onduidelijk is waarom de fiets is verwijderd.

4. Horen van bezwaarde
Op 5 december 2019 is er telefonisch contact geweest met bezwaarde. [NAAM] heeft
ingestemd met telefonisch horen. Hij heeft tijdens dat gesprek samengevat het volgende
aangevoerd.

. [NAAM] geeft aan dat hij zijn fiets in het vak bij de Apple store had neergezet. Hij heeft
een reparatie laten doen in de winkel en was in totaal langer dan een uur weg.
. [NAAM] geeft aan dat hij het oneens is dat de verantwoordelijkheid voor het
voorkomen van de verwijdering bij de burger wordt neergelegd.
. [NAAM] geeft aan dat hij het onoverzichtelijk vindt.
.  Tot slot geeft bezwaarde aan dat er bij terugkomst veel meer fietsen buiten het vak
geparkeerd stonden.

5. Juridisch kader
Ingevolge artikel 4.27 lid, lid 3 en 4 van de Algemene Plaatselijke Verordening (APV) kan in het
belang van de veiligheid en ter voorkoming van hinder een gebied worden aangewezen waarin
fietsen uitsluitend in de daarvoor bestemde voorziening (lees: een fietsenvak) mogen worden
geparkeerd. Door het intensief gebruik en hoge fietsparkeerdruk is het gebied rond het
Leidseplein door het college van burgemeester en wethouders aangewezen als gebied waarin het
verboden is om fietsen buiten de daarvoor bestemde voorzieningen te parkeren1.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het Leidseplein gebruik maken de
ruimte te geven. Door middel van informatieborden wordt gewezen op het verbod om buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond namelijk naast een boom
geparkeerd en niet in het daarvoor bestemde fietsparkeervak. Voor een handhaver is bepalend
hoe hij de fiets aantreft.

Overtreding van artikel 4.27, lid 4, van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van een uur wordt voldoende geacht om de overtreder in staat te stellen de

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'

overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 25 oktober 2019 om 12.40 uur is aangebracht, en dat de fiets op 25 oktober 2019 om
13.56 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde geeft aan dat hij zijn fiets in het daarvoor bestemde parkeervak heeft geparkeerd.
Bezwaarde geeft aan dat hij het oneens is dat de verantwoordelijkheid voor het voorkomen van de
verwijdering bij de burger wordt neergelegd. De commissie overweegt hiertoe het volgende.

Herhaald wordt dat uit het constateringsformulier en de foto's die zijn gemaakt bij de verwijdering
van de fiets, blijkt dat de fiets buiten de fietsvoorziening is aangetroffen. De fiets stond namelijk
naast een boom geparkeerd en niet in het daarvoor bestemde fietsparkeervak. Helaas komt het
voor dat fietsen door anderen worden verplaatst. Hoe vervelend dit ook is, verwacht mag worden
dat degene die zijn fiets los in een fietsparkeervak stalt, weet dat er een risico van verplaatsing aan
kleeft. Er kan ook voor gekozen worden om de fiets - vaak op wat meer afstand van de
bestemming - in een fietsenrek te stallen. Overwogen wordt dat het voor risico van degene die
zijn fiets stalt hoort te blijven, dat de fiets door een ander verplaatst kan worden als de fiets los in
een fietsparkeervak wordt geplaatst.

Bezwaarde heeft verder aangegeven dat hij het onoverzichtelijk vindt. De commissie overweegt
hiertoe het volgende.

De commissie merkt op dat door middel van informatieborden op de locatie Leidseplein wordt
gewezen op het verbod om de fiets buiten de parkeervoorziening te parkeren. Ook op de website
www.amsterdam.nl/fiets wordt dit verbod kenbaar gemaakt. Ten overvloede wordt nog
opgemerkt dat het echter niet de borden zijn die het parkeerverbod in het leven roepen. Het is de
bevoegdheid in de APV en het Aanwijzingsbesluit die maken dat er een bepaald regime geldt in
het gebied. Het al dan niet aanwezig zijn van een bord doet daarom niet af aan de geldende regels,
waarbij wordt verwezen naar de uitspraak van de Afdeling bestuursrechtspraak van de Raad van
State van 2 juli 2014.2

Tot slot geeft bezwaarde aan dat er bij terugkomst veel meer fietsen buiten het vak geparkeerd
stonden. De commissie overweegt hiertoe het volgende.

2 ECLI:NL:RVS:2014:2398.

De commissie merkt op dat de handhavingscapaciteit beperkt is en daarom niet alle fietsen die in
aanmerking komen voor verwijdering tegelijkertijd kunnen worden verwijderd. Dat andere fietsen
niet zijn verwijderd, leidt er niet toe dat de fiets van bezwaarde onterecht is verwijderd.

7. Conclusie
Op grond van het voorgaande ben ik van oordeel dat het bezwaar ongegrond is en dat het bestreden
besluit in stand dient te blijven. [NAAM] komt niet in aanmerking voor een kostenvergoeding.

Adviseur,

Mw. [NAAM]