Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.23.011248.001
Datum        25 augustus 2023
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 14 juni 2023 om 12:32 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond het NS-station Amsterdam Amstel (Julianapassage) en
opgeslagen bij het Fietsdepot. De fiets stond volgens het besluit niet geparkeerd in de daarvoor
bestemde voorziening. Het besluit is op 14 juni 2023 om 07:55 uur bekendgemaakt. Tegen dit
besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat zij haar fiets buiten heeft geparkeerd op het Amstelstation.
. [NAAM] geeft aan dat er meerdere bordjes met `verboden fietsen te plaatsen' langs de
muren stonden dichtbij het station. Hierdoor is [NAAM] verder gefietst en heeft zij haar
fiets geparkeerd op een plek waar deze borden niet stonden.
. [NAAM] geeft aan dat haar fiets alsnog is verwijderd, terwijl vijf meter verderop allerlei
fietsen stonden die niet waren verwijderd.
.  Volgens [NAAM] wordt op deze manier inbreuk gemaakt op het gelijkheidsbeginsel.
. [NAAM] geeft aan dat er niet op de juiste manier wordt geïnformeerd.
. [NAAM] geeft aan dat er eerder werd gemeld dat een bestuursorgaan niet verplicht is
om borden te plaatsen ter informatie. Maar [NAAM] vindt niet dat er van burgers kan
worden verwacht dat zij de APV van elke gemeente nalezen voordat zij hun fiets stallen.
. [NAAM] geeft aan dat zij zich misleid voelt, omdat het zo onduidelijk is aangegeven en
zij van de borden is weggefietst.

4. Horen van [NAAM]
Op 7 augustus 2023 heeft de behandelend jurist telefonisch contact gehad met [NAAM].
Bezwaarde heeft ingestemd met het telefonisch horen. [NAAM] heeft de bezwaren uit het
bezwaarschrift herhaald en benadrukt. Daarnaast gaf zij samengevat het volgende aan:
. [NAAM] geeft aan dat zij een schakelprogramma recht heeft gevolgd en daar werd
uitgelegd dat als er een bordje staat met `verboden te lopen over het gras', dit niet
betekent dat er niet over het gras mag worden gefietst. [NAAM] is het er niet mee eens
dat haar fiets is verwijderd, terwijl zij de fiets heeft geparkeerd op een plek waar geen
bord stond.
. [NAAM] geeft aan dat er aan de andere kant van het station wel borden stonden. Zij
heeft haar fiets daarom niet op die plek geparkeerd.
. [NAAM] geeft aan dat zij heeft gelezen dat het fietsparkeerverbod in de APV staat en
niet op borden hoeft te staan. [NAAM] vindt het echter misleidend dat er op die
specifieke plek geen borden staan en er meerdere fietsen geparkeerd staan.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, een fietsparkeervak of
fietsnietje) mogen worden geparkeerd. Door het intensief gebruik en hoge fietsparkeerdruk is het
gebied rond het NS-station Amsterdam Amstel door het college van burgemeester en wethouders
aangewezen als gebied waarin het verboden is om fietsen buiten de daarvoor bestemde
voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond op het trottoir geparkeerd.
Voor een handhaver is bepalend hoe hij de fiets aantreft.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en
vaststellen Handboek Fietsparkeren'.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 14 juni 2023 om 07:55 uur is aangebracht, en dat de fiets op diezelfde dag om 12:32
uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde geeft aan dat er op het Amstelstation meerdere bordjes stonden met daarop
`verboden fietsen te parkeren'. [NAAM] heeft haar fiets daarom op een andere plek geparkeerd
waar deze borden niet stonden. [NAAM] haar fiets is alsnog verwijderd. Ook stonden er andere
fietsen die niet zijn verwijderd. Volgens [NAAM] wordt hiermee inbreuk gemaakt op het
gelijkheidsbeginsel. [NAAM] vindt niet dat er kan worden verwacht dat de APV wordt
nagelezen voordat een fiets wordt geparkeerd. [NAAM] voelt zich hierdoor misleid. De
commissie overweegt hiertoe het volgende.

De commissie merkt op dat door middel van informatieborden op het station wordt gewezen op
het verbod om de fiets buiten de parkeervoorziening te parkeren. Ook op de website
www.amsterdam.nl/fiets wordt dit verbod kenbaar gemaakt. Het zijn echter niet de borden die het
parkeerverbod in het leven roepen. Het is de bevoegdheid in de APV en het Aanwijzingsbesluit die
maken dat er een bepaald regime geldt in het gebied. Het al dan niet aanwezig zijn van een bord
doet daarom niet af aan de geldende regels, waarbij wordt verwezen naar de uitspraak van de
Afdeling bestuursrechtspraak van de Raad van State van 2 juli 2014.2

Van een verkeersdeelnemer mag worden verwacht dat zij onderzoek doet naar de ter plaatse
geldende verkeerssituatie. Dat [NAAM] heeft nagelaten om zich te oriënteren op de
parkeermogelijkheden van fietsen in het gebied rond het NS-station Amsterdam Amstel, komt
voor haar rekening.

Bezwaarde geeft aan dat andere in overtreding staande fietsen niet zijn verwijderd. [NAAM]
beroept zich daarmee op het gelijkheidsbeginsel. Overwogen wordt dat dit beroep op het
gelijkheidsbeginsel niet slaagt. De handhavingscapaciteit is beperkt en daarom kunnen niet alle
fietsen die niet correct geparkeerd zijn tegelijkertijd worden verwijderd. Dat andere fietsen niet
zijn verwijderd, leidt er niet toe dat [NAAM] haar fiets onterecht is verwijderd. De commissie

2 Raad van State 2 juli 2014, ECLI:NL:RVS:2014:2398.

volgt [NAAM] daarom niet in haar bezwaar.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mevrouw [NAAM]