Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.20.012906.001
Datum         19 augustus 2020
Onderwerp     Advies naar aanleiding van het bezwaarschrift van [NAAM]

Geacht college,

1. Inleiding
Op 28 juli 2020 om 11:33 uur heeft de handhaver, namens u, een fiets van [NAAM] (hierna:
bezwaarde) verwijderd uit de omgeving van het NS-station Amsterdam Zuid (Parnassusweg) en
opgeslagen bij het Fietsdepot. De fiets van bezwaarde stond volgens het besluit niet geparkeerd in
de daarvoor bestemde voorziening. Het besluit is volgens het constateringsformulier op 28 juli 2020
om 07:25 uur bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan haar fiets op maandagochtend net naast het rek te hebben gezet,
omdat er geen enkele vrije plek was en zij haar trein moest halen-
. [NAAM] stelt dat haar fiets op dinsdagochtend is verwijderd. [NAAM] geeft aan dat
de sticker is aangebracht om 07:30 uur en dat zij tot 08:30 uur de tijd had om haar fiets te
verwijderen. [NAAM] stelt dat dit onmogelijk is-
. [NAAM] geeft aan dat de fietsenrekken bij de Parnassusweg en rondom het NS-station
Amsterdam Zuid altijd overvol zijn, met fietsen eromheen. [NAAM] geeft aan dat het
goed zou zijn als hier wat aan wordt gedaan.

4. Horen van bezwaarde

Op 18 augustus 2020 is er telefonisch contact geweest met bezwaarde. [NAAM] heeft
ingestemd met telefonisch horen. [NAAM] heeft tijdens dat gesprek kort samengevat het
volgende aangevoerd:
. [NAAM] stelt dat de fietsenstalling vol was en zij haar fiets naast een rek heeft
neergezet omdat zij haar trein moest halen. [NAAM] geeft aan dat haar trein in
verband met het coronavirus nu maar twee keer in het uur gaat. [NAAM] stelt dat zij
geen andere optie had. Als zij naar een andere fietsenstalling was gegaan, had zij haar
trein gemist-
.  Voorts geeft bezwaarde aan dat haar fiets niet in de weg of in een doorgang stond. De
fiets stond net naast het rek-
. [NAAM] stelt dat mogelijk iemand anders haar fiets heeft verplaatst.

5. Juridisch kader
Ingevolge artikel 4.27 lid 3 en 4 van de APV kan in het belang van de veiligheid en ter voorkoming
van hinder een gebied worden aangewezen waarin fietsen uitsluitend in de daarvoor bestemde
voorziening (lees: een fietsenrek/fietsparkeervak) mogen worden geparkeerd. Door het intensief
gebruik en hoge fietsparkeerdruk is het gebied rond het NS-station Amsterdam Zuid door het
college van burgemeester en wethouders aangewezen als gebied waarin het verboden is om
fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied rond het NS-station Amsterdam Zuid is het verboden fietsen buiten een
parkeervoorziening te plaatsen. Dit verbod wordt gehandhaafd teneinde de voetgangers die van
het station gebruik maken de ruimte te geven. Door middel van informatieborden wordt gewezen
op het verbod om buiten de rekken te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond niet in het fietsenrek. Voor
een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van een uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 28 juli 2020 om 07:25 uur is aangebracht, om 07:26 uur is ingevoerd in het systeem en
dat de fiets diezelfde dag om 11:33 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] geeft aan haar fiets op maandagochtend net naast het rek te hebben gezet, omdat er
geen enkele vrije plek was en zij haar trein moest halen. [NAAM] geeft aan dat haar trein in
verband met het coronavirus nu maar twee keer in het uur gaat. [NAAM] stelt dat zij geen
andere optie had. Als zij naar een andere fietsenstalling was gegaan, had zij haar trein gemist.
[NAAM] geeft aan dat de fietsenrekken bij de Parnassusweg en rondom het NS-station
Amsterdam Zuid altijd overvol zijn, met fietsen eromheen. [NAAM] geeft aan dat het goed zou
zijn als hier wat aan wordt gedaan. De commissie overweegt hiertoe het volgende.

Overwogen wordt dat indien er op de betreffende locatie geen vrije plek voor handen is, dit nog
niet betekent dat een fiets buiten het rek mag worden geplaatst. Vaak is er in de nabije omgeving
nog wel een voorziening waar wel ruimte is om een fiets te parkeren. Dat bezwaarde heeft
aangegeven dat zij haar trein zou missen als zij ergens anders had geparkeerd, maakt het oordeel
van de commissie niet anders. Daarbij wordt er hard gewerkt aan het uitbreiden van
fietsenstallingen op bekende knelpunten. In 2020 zullen er 40.000 extra stallingsplekken zijn ten
opzichte van 2015. Een deel hiervan is reeds gerealiseerd.2

Voor zover bezwaarde stelt dat er altijd fietsen om de fietsenrekken heen staan wordt nog het
volgende opgemerkt. De handhavingscapaciteit is beperkt en daarom kunnen niet alle fietsen die
niet correct geparkeerd zijn tegelijkertijd worden verwijderd. Dat andere fietsen niet zijn
verwijderd, leidt er niet toe dat bezwaarde haar fiets onterecht is verwijderd. Overwogen wordt
dat dit beroep op het gelijkheidsbeginsel niet slaagt.

[NAAM] stelt dat haar fiets op dinsdagochtend is verwijderd. [NAAM] geeft aan dat de
sticker is aangebracht om 07:30 uur en dat zij tot 08:30 uur de tijd had om haar fiets te verwijderen.
[NAAM] stelt dat dit onmogelijk is. De commissie overweegt hiertoe het volgende.

2 Gemeente Amsterdam, 'Kader Fietsparkeren: meer plek in het rek', 22 mei 2015, https://www.amsterdam.nl/parkeren-
verkeer/fiets/kader-fietsparkeren/

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. Dat de eigenaar van de fiets niet binnen die termijn de overtreding ongedaan heeft
kunnen maken, doet daar niet aan af. Bovendien heeft de Rechtbank Amsterdam te kennen
gegeven dat het verlenen van een begunstigingstermijn van één uur niet onredelijk is, in het geval
van binnen het aangewezen gebied buiten de daarvoor bestemde voorziening geparkeerde
fietsen.3

Voorts geeft bezwaarde aan dat haar fiets niet in de weg of in een doorgang stond. De fiets stond
net naast het rek. De commissie overweegt hiertoe het volgende.

De plek waar bezwaarde haar fiets heeft geparkeerd, valt onder het aangewezen gebied. Dit
betekent dat fietsen die buiten de daarvoor bestemde parkeervoorziening staan geparkeerd,
kunnen worden verwijderd. Het veroorzaken van hinder of het belemmeren van een doorgang is
hiervoor geen vereiste.

[NAAM] stelt dat mogelijk iemand anders haar fiets heeft verplaatst.  De commissie overweegt
hiertoe het volgende.

Herhaald wordt dat uit het constateringsformulier en de foto's die zijn gemaakt bij de verwijdering
van de fiets, blijkt dat de fiets naast het fietsenrek, en dus buiten de voorziening, is aangetroffen.
Voor de handhaver is bepalend hoe hij de fiets aantreft. Bovendien heeft bezwaarde erkent dat zij
haar fiets naast het fietsenrek heeft gezet. Het bezwaar van bezwaarde wordt dan ook niet
gevolgd. Ten overvloede wordt opgemerkt dat het voor risico van degene die haar fiets stalt hoort
te blijven, dat de fiets door een ander verplaatst kan worden als zij de fiets niet zo bevestigt dat
dat niet kan gebeuren.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mw. [NAAM] Rb Amsterdam, 28 februari 2017, ECLI:NL:RBAMS:2017:113