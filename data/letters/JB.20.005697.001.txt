Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.20.005697.001
Datum        29 april 2020
Onderwerp    Advies naar aanleiding van het bezwaarschrift van [NAAM] college,

1. Inleiding
Op 11 maart 2020 om 13:31 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond het metrostation Noorderpark (IJ-tunnel) te
Amsterdam en opgeslagen bij het Fietsdepot. De fiets van bezwaarde stond volgens het besluit
niet geparkeerd in de daarvoor bestemde voorziening. Het besluit is op 11 maart 2020 om 11:00
uur bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  Het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren uit het bezwaarschrift als volgt:
. [NAAM] geeft aan dat haar fiets onterecht door de gemeente Amsterdam is
verwijderd.
.  De fiets van bezwaarde stond geparkeerd tegen een hek bij het Noorderpark parallel aan
de Adelaarsweg. De fiets stond netjes vastgemaakt aan het hek en blokkeerde niets. De
fiets stond daar ongeveer negen uur lang geparkeerd.
.  In het gebied staat volgens bezwaarde niet aangegeven dat er specifieke parkeervereisten
gelden. Ook zijn er geen aanwijzingen dat er in bepaalde zones op de locatie niet mag
worden geparkeerd.

4. Horen van bezwaarde
Op 28 april 2020 is er telefonisch contact geweest met bezwaarde. [NAAM] heeft hetgeen zij in
haar bezwaarschrift heeft benoemd niet aangevuld. De commissie baseert het advies daarom op
het bezwaarschrift en de stukken in het dossier.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, een fietsparkeervak of
fietsnietje) mogen worden geparkeerd. Door het intensief gebruik en hoge fietsparkeerdruk is het
gebied rond het metrostation Noorderpark door het college van burgemeester en wethouders
aangewezen als gebied waarin het verboden is om fietsen buiten de daarvoor bestemde
voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het metrostation gebruik maken de
ruimte te geven. Door middel van informatieborden wordt gewezen op het verbod op buiten de
rekken te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond naast een hek geparkeerd en
niet in een daarvoor bestemd fietsenrek. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

1 Gemeenteblad van 17 juli 2018,nr 152825,'Aanwijzingsbesluit fiets-, snorfiets en bromfietsparkeren Stationsgebied
Buikslotermeerplein en Stationsgebied Noorderpark op grond van art. 4.27 lid 3 APV, gemeente Amsterdam'.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 11 maart 2020 om 11:00 uur is aangebracht, en dat de fiets diezelfde dag om 13:31 uur
is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde geeft aan dat haar fiets onterecht door de gemeente Amsterdam is verwijderd. De
fiets van bezwaarde stond geparkeerd tegen een hek bij het Noorderpark parallel aan de
Adelaarsweg. De fiets stond netjes vastgemaakt aan het hek en blokkeerde niets. De commissie
overweegt hiertoe het volgende.

De plek waar bezwaarde haar fiets heeft geparkeerd, valt onder het aangewezen gebied. Dit
betekent dat fietsen die buiten de daarvoor bestemde parkeervoorziening staan geparkeerd,
kunnen worden verwijderd. Het veroorzaken van een belemmering is hiervoor geen vereiste.

In het gebied staat volgens bezwaarde niet aangegeven dat er specifieke parkeervereisten gelden.
Ook zijn er geen aanwijzingen dat er in bepaalde zones op de locatie niet mag worden geparkeerd.
De commissie overweegt hiertoe het volgende.

Herhaald wordt dat de fiets door de handhavers buiten de daarvoor bestemde parkeervoorziening
is aangetroffen. De fiets stond naast een hek en niet in een fietsenrek geparkeerd. Het is vervelend
dat bezwaarde niet op de hoogte was van de geldende regeling waardoor zij haar fiets buiten de
voorziening geparkeerd heeft. Door middel van informatieborden rond het metrostation
Noorderpark wordt gewezen op het verbod om de fiets buiten de parkeervoorziening te parkeren.
Ook op de website www.amsterdam.nl/fiets wordt dit verbod kenbaar gemaakt. Ten overvloede
wordt nog opgemerkt dat het echter niet de borden zijn die het parkeerverbod in het leven
roepen. Het is de bevoegdheid in de APV en het Aanwijzingsbesluit die maken dat er een bepaald
regime geldt in het gebied. Het al dan niet aanwezig zijn van een bord doet daarom niet af aan de
geldende regels.2

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mw. [NAAM] Raad van State 2 juli 2014, ECLI:NL:RVS:2014:239