Advies van de bezwaarschriftencommissie Juridisch Bureau

Aan           Het college van burgemeester en wethouders van Amsterdam
Zaaknummer    JB.19.012423.001
Datum         29 oktober 2019
Onderwerp     Advies naar aanleiding van het bezwaarschrift van [NAAM]

Geacht college,

1. Inleiding
Op 16 augustus om 19:16 uur heeft de handhaver, namens u, de fiets van [NAAM] (hierna:
bezwaarde) verwijderd van de Reguliersdwarsstraat en opgeslagen bij het Fietsdepot. De fiets van
bezwaarde stond volgens het besluit niet geparkeerd in de daarvoor bestemde voorziening. Het
besluit is op 16 augustus omstreeks 16:50 uur bekendgemaakt.

Tegen dit besluit is tijdig een bezwaarschrift ingediend. Bij brief van 28 augustus 2019 is de
ontvangst van het bezwaarschrift bevestigd.

2. Advies
Ik adviseer u:
.  het bezwaar ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe ik tot dit advies ben gekomen.

3. De bezwaren
Samengevat luiden de bezwaren als volgt:
. [NAAM] geeft aan fiets te hebben vastgezet aan een paal waar de fiets niet mocht
staan-
. [NAAM] vindt dat de regel onrealistisch is wanneer een fiets binnen een uur verplaatst
moet worden. [NAAM] was aan het werk en de fiets had ook de volgende dag
weggehaald kunnen worden-
.  De fiets stond niet in de weg van een doorgang en belemmerde het voetgangerspad niet-
.  Het slot is doorgeknipt-
. [NAAM] heeft in de tussentijd gebruik moeten maken van het openbaar vervoer en
heeft daar kosten voor moeten maken.

4. Horen van bezwaarde
Op 24 oktober 2019 is er telefonisch contact geweest met bezwaarde. [NAAM] heeft gebruik
gemaakt van de mogelijkheid om haar bezwaren telefonisch nader toe te lichten. Zij heeft tijdens
dat gesprek kort samengevat het volgende aangevoerd:
. [NAAM] heeft de gronden uit het bezwaarschrift herhaald-
. [NAAM] heeft benadrukt dat het termijn van een uur niet redelijk is-
.  De fiets was niet hinderlijk geplaatst.

5. Juridisch kader
Ingevolge artikel 4.27, lid 3 en 4, van de Algemene Plaatselijke Verordening (APV) kan in het
belang van de veiligheid en ter voorkoming van hinder een gebied worden aangewezen waarin
fietsen uitsluitend in de daarvoor bestemde voorziening (lees: een fietsenrek) mogen worden
geparkeerd. Door het intensief gebruik en hoge fietsparkeerdruk is het gebied rond het
Rembrandtplein door het college van burgemeester en wethouders aangewezen als gebied waarin
het verboden is om fietsen buiten de daarvoor bestemde voorzieningen te parkeren1.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van Rembrandtplein en omgeving
gebruik maken de ruimte te geven. Door middel van informatieborden wordt gewezen op het
verbod om buiten de rekken te parkeren.
Uit het constateringsformulier en de foto's blijkt dat de fiets van bezwaarde geparkeerd stond
tussen een lantaarnpaal en een boom, waardoor geconstateerd kon worden dat de fiets niet op de
daarvoor bestemde plek stond geparkeerd. Overtreding van artikel 4.27, lid 1, van de APV staat
hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Uit de
foto bij het constateringsformulier blijkt dat de fiets voorzien was van een sticker. Uit het
constateringsformulier blijkt dat de sticker op 16 augustus 2019 om 16:50 uur is aangebracht, en
dat de fiets op 16 augustus 2019 om 19:16 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'

[NAAM] geeft aan dat één uur onredelijk is om een fiets te verplaatsen. Aangezien bezwaarde
aan het werk was heeft zij de fiets niet kunnen verplaatsen. De commissie overweegt hiertoe het
volgende.

In Amsterdam wordt een begunstigingstermijn gehanteerd van één uur. Indien de eigenaar van de
fiets de overtreding niet binnen dat uur nadat de fiets is gelabeld ongedaan maakt, wordt de fiets
verwijderd. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Dat de eigenaar van de fiets niet binnen die
termijn de overtreding ongedaan heeft kunnen maken in verband met bijvoorbeeld school- en of
werktijden, doet daar niet aan af. Dit standpunt wordt bevestigd door een uitspraak van de
Rechtbank Den Haag van 10 oktober 2016 (ECLI:NL:RBDHA:2016:12168). Een langere
begunstigingstermijn wordt gelet op de druk op de openbare ruimte in het gebied en de
aanzuigende werking van verkeerd geparkeerde fietsen niet wenselijk geacht en zou in feite leiden
tot het gedogen van overtredingen.

Dat de fiets volgens bezwaarde de doorgang en het voetgangerspad niet belemmerde doet af aan
de geconstateerde overtreding. Overwogen wordt dat in het aangewezen gebied fietsen niet
buiten een parkeervoorziening geparkeerd mogen worden. De fiets van bezwaarde stond buiten
een parkeervoorziening geparkeerd waardoor de fiets verwijderd mocht worden.

[NAAM] heeft aangegeven dat het slot is doorgeknipt. Omdat de fiets was bevestigd aan een
lantaarnpaal was het noodzakelijk om bij de verwijdering het kettingslot door te knippen. De
handhavers proberen hierbij het slot zo veel mogelijk bruikbaar te houden. In dit geval is dat niet
mogelijk gebleken. [NAAM] komt niet voor een vergoeding van het slot in aanmerking.

7. Conclusie
Op grond van het voorgaande ben ik van oordeel dat het bezwaar ongegrond is en dat het bestreden
besluit in stand dient te blijven. [NAAM] komt niet in aanmerking voor een kostenvergoeding.

Adviseur,

Gaby [NAAM]