Advies van de bezwaarschriftencommissie Juridisch Bureau

Aan                Het college van burgemeester en wethouders van Amsterdam
Zaaknummer         JB.19.001113.001
Datum              28 februari 2019
Onderwerp          Advies naar aanleiding van het bezwaarschrift van mevrouw [NAAM]

Geacht college,

1. Inleiding
Op 3 december 2018 heeft de handhaver, namens u, de fiets van mevrouw [NAAM] (hierna:
bezwaarde) verwijderd van de Derde Schinkelstraat en opgeslagen bij het Fietsdepot. De fiets
stond volgens het besluit langer dan zes weken onafgebroken op dezelfde plaats geparkeerd. Het
besluit is op 9 november 2018 bekendgemaakt.

Tegen dit besluit is een bezwaarschrift ingediend. Bij brief van 21 januari 2019 is de ontvangst van
het bezwaarschrift bevestigd.

2. Advies
De commissie adviseert u:
.   Het bezwaar ontvankelijk te verklaren-
.   het bezwaar ongegrond te verklaren-
.   het bestreden besluit in stand te laten-
.   geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat komen de volgende bezwaren naar voren:
- [NAAM] stelt dat niet de juiste procedure is gevolgd. Haar fiets is al na vier weken
verwijderd en er is geen stickerdatum op het kennisgevingsformulier opgenomen-
- [NAAM] vindt het belachelijk dat haar fiets tijdens een vakantie niet voor haar huis kan
laten staan zonder dat haar fiets wordt verwijderd door de gemeente. Het is voor
bezwaarde niet mogelijk om de fiets binnen te zetten-
-  Tevens verzoekt bezwaarde om vergoeding van de kosten van het Fietsdepot en voor de
aanschaf van een nieuw slot.

4. Horen van bezwaarde
Op 6 en 15 februari 2019 is er telefonisch contact geweest met bezwaarde. [NAAM] heeft
aangegeven gebruik te willen maken van de mogelijkheid om haar bezwaren mondeling toe te
lichten tijdens een ambtelijke hoorzitting. Deze hoorzitting heeft plaatsgevonden op
20 februari 2019. [NAAM] heeft tijdens deze hoorzitting het volgende toegelicht:
- [NAAM] heeft aangegeven dat zij haar fiets wel heeft gebruikt in de periode
voorafgaand aan de verwijdering. De fiets is haar vervoersmiddel in de stad en zij gebruikt
haar fiets dan ook bijna dagelijks. Hoe het kan dat de krijtstreep dan nog steeds zichtbaar
is op het moment dat de fiets is verwijderd weet zij ook niet-
- [NAAM] stelt dat ze bij het ophalen van haar fiets een brief heeft ontvangen waarop
staat dat indien er een constateringsmiddel wordt aangebracht, na zes weken een sticker
op de fiets wordt gepakt en de fiets vervolgens pas zes weken later pas wordt verwijderd.
Dan zou de fiets nooit op 3 december 2018 verwijderd kunnen worden, omdat er op
6 november 2018 nog geen sticker op de fiets zat. Daaruit leidt bezwaarde af dat niet de
juiste procedure voor verwijdering is gevolgd-
- [NAAM] geeft aan dat niet te bewijzen is dat ze haar fiets wel gebruikt heeft anders dan
met de bewijzen van afspraken met haar fysiotherapeut waar zij altijd op de fiets
naartoe gaat-
-  Desgevraagd vertelt bezwaarde dat haar zadel los zat en zij haar zadel mee naar binnen
nam als zij haar fiets thuis parkeerde zodat ze haar zadel niet zou verliezen-
- [NAAM] stelt verder dat uit de foto niet blijkt dat de krijtstreep is aangebracht op
27 september 2018. Ook geeft zij aan dat nergens uit blijkt dat de krijtstreep
daadwerkelijk van de band afgaat als er op de fiets gefietst wordt-
- [NAAM] is van mening dat er beleid moet zijn op het verwijderen van fietsen maar dat
het gedetailleerd uitvragen van bewijs dat zij haar fiets heeft gebruikt zijn doel voorbij
schiet.

5. Ontvankelijkheid
Alvorens het bezwaarschrift inhoudelijk kan worden behandeld, dient beoordeeld te worden of het
bezwaarschrift ontvankelijk is. De commissie overweegt daartoe het volgende.

Het besluit is bekend gemaakt op 6 november 2018. De termijn voor het indienen van het
bezwaarschrift ving aan op 7 november 2018. Volgens geldende jurisprudentie1 is de sticker op de
fiets het besluit. Gelet op artikel 6:7 jo. 6:8 van de Algemene wet bestuursrecht (hierna: Awb) was
18 december 2018 de laatste dag waarop het bezwaarschrift kon worden ingediend. Het
bezwaarschrift is ontvangen op 17 januari 2019 met een poststempel van 16 januari 2019. Daarmee
staat vast dat het bezwaarschrift niet tijdig is ingediend.

De vraag is vervolgens of de termijnoverschrijding verschoonbaar is te achten. Slechts in zeer
bijzondere gevallen wordt het bezwaarschrift bij te late indiening in behandeling genomen.
[NAAM] moet dan aantonen dat het haar niet aan te rekenen is, dat zij te laat is met haar
bezwaarschrift.

1 Rb. Den Haag 10 oktober 2016, ECLI:NL:RBDHA:2016:12168.

Bij brief van 21 januari 2019 is bezwaarde in de gelegenheid gesteld om schriftelijk te laten weten
waarom het bezwaarschrift te laat is ingediend. [NAAM] heeft op 26 januari 2019 per mail
gereageerd. [NAAM] gaf aan dat zij op 21 december 2018 terug was van haar vakantie. Zij wist
op dat moment nog niet dat haar fiets was verwijderd door de gemeente. In de eerste week van
januari heeft bezwaarde contact gehad met het Fietsdepot. Toen wist zij zeker dat haar fiets door
de gemeente was verwijderd. In beginsel acht de commissie dit geen geldige reden waarom het
bezwaarschrift te laat is ingediend. Het bezwaarschrift zou dan ook niet-ontvankelijk verklaard
moeten worden en derhalve niet inhoudelijk beoordeeld worden.

De commissie overweegt echter dat een groot deel van de bezwaartermijn reeds was verstreken
op het moment dat de fiets verwijderd was. Daarnaast heeft bezwaarde twee dagen na het
ophalen van haar fiets het bezwaarschrift ingediend. De commissie vindt het daarom redelijk om,
gelet op de omstandigheden, het bezwaarschrift alsnog ontvankelijk te verklaren en het
bezwaarschrift inhoudelijk te beoordelen.

6. Juridisch kader
Ingevolge artikel 4.27, lid 2a, van de Algemene Plaatselijke Verordening (APV) is het verboden om
in een door het college aangewezen gebied langer te parkeren dan een door het college te bepalen
periode. Het gebied binnen de Ring A10 (met uitzondering van Noord) is door het college
aangewezen als gebied waar een fiets niet langer dan zes weken op dezelfde plaats mag parkeren,
zonder wezenlijke onderbreking2.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

7. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

De Derde Schinkelstraat valt in het aangewezen gebied binnen de Ring A10. Op deze locatie geldt
een maximale parkeerduur van zes weken. Deze maximale parkeerduur geldt zowel binnen als
buiten de fietsparkeervoorzieningen. Met dit beleid wil de gemeente de bestaande
parkeerplekken beter benutten.

Uit het constateringsformulier blijkt dat de fiets van bezwaarde langer dan zes weken zonder
wezenlijke onderbreking geparkeerd is geweest. Gebleken is dat de fiets van bezwaarde op
27 september 2018 door de handhavers van een onopvallend constateringsmiddel is voorzien. Op
6 november 2018 is gecontroleerd of de fiets van zijn plek is geweest. Uit het intact zijn van het

2 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

constateringsmiddel bleek dat bezwaarde haar fiets in de tussenliggende periode niet heeft
gebruikt.

Overtreding van artikel 4.27, lid 2a, van de APV staat hiermee vast.

In een gebied met een maximale parkeerduur van zes weken krijgt de eigenaar vanaf het
aanbrengen van de sticker zeven dagen de tijd om de fiets te verwijderen. Uit het
constateringsformulier blijkt dat de sticker op 6 november 2018 is aangebracht, en dat de fiets op
3 december 2018 is verwijderd. Uit de foto's, die door de handhavers zijn gemaakt op het moment
van verwijdering, blijkt dat het aangebrachte constateringsmiddel nog intact was.

Hieruit volgt dat u de juiste procedure heeft gevolgd bij het verwijderen van de fiets.

Ten aanzien van de te volgen procedure overweegt de commissie het volgende. [NAAM] stelt
dat niet de juiste procedure voor verwijdering is gevolgd. Zij stelt dat zes weken na het
aanbrengen van het constateringsmiddel, de krijtstreep, een sticker wordt aangebracht. Zes
weken na het aanbrengen van de sticker mag de fiets verwijderd worden. [NAAM] gaf tijdens
de hoorzitting aan dat zij bij het ophalen van haar fiets bij het Fietsdepot, een brief heeft
ontvangen waarop deze procedure staat beschreven. De commissie heeft bezwaarde in de
gelegenheid gesteld deze brief te overleggen om zo haar stelling te onderbouwen. [NAAM]
heeft van deze mogelijkheid geen gebruik gemaakt. De commissie oordeelt dat, zoals hierboven
beschreven, de juiste procedure voor verwijdering van de fiets is gevolgd. [NAAM] is tijdens de
hoorzitting gewezen op het Handboek Fietsparkeren. Daarin staat de procedure rondom het
verwijderen van fietsen beschreven.

[NAAM] stelt dat zij haar fiets in de weken voorafgaand aan de verwijdering en na het
aanbrengen van het constateringsmiddel, wel heeft gebruikt. Zij heeft bewijsstukken overgelegd
waaruit haar afspraken bij de fysiotherapeut blijken en een andere afspraak die zij had in de Pijp.
[NAAM] is daar naar eigen zeggen per fiets naar toe gegaan.

Overwogen wordt dat wanneer de fiets wordt gebruikt het constateringsmiddel verdwijnt. Uit de
foto's die op het moment van verwijderen van de fiets door de handhavers zijn gemaakt, blijkt dat
het constateringsmiddel bij verwijdering nog intact was. Het constateringmiddel bevond zich op
de achterband onder het spatbord van de fiets. Uit het intact zijn van het constateringsmiddel
blijkt dat de fiets langer dan zes weken op dezelfde plaats stond geparkeerd, zonder wezenlijke
onderbreking. Ten aanzien van de door bezwaarde overlegde bewijsstukken van afspraken bij
onder andere haar fysiotherapeut wordt door de commissie overwogen dat bezwaarde niet
voldoende aannemelijk heeft gemaakt de fiets te hebben gebruikt.

[NAAM] geeft aan te twijfelen aan de werking van de krijtstreep. Op de foto bij het
constateringsformulier blijkt niet op welke datum de streep is aangebracht. Daarnaast blijkt niet of
de krijtstreep verdwijnt als er op de fiets gefietst wordt. De commissie is echter van oordeel dat de
krijtmarkering een betrouwbare methode is om te controleren of fietsen na zes weken zijn
gebruikt of niet. De krijtstreep verdwijnt van het wiel met het fietsen. Als de krijtstreep nog op het
wiel zit, is dit het bewijs dat de fiets niet is gebruikt. De handhavers van het stadsdeel Zuid hebben
de krijtstreep aangebracht op 27 september 2018. De handhavingscoördinator heeft aangegeven
dat op 27 september 2018 fietsen zijn gemarkeerd met de krijtstreep in de Derde Schinkelstraat.
Daaruit leidt de commissie af dat ook de fiets van bezwaarde is gemarkeerd met de krijtstreep op
die datum.

Tevens stelt bezwaarde dat op het kennisgevingsformulier geen stickerdatum is vermeld. Het
kennisgevingsformulier is echter enkel een nadere kennisgeving van het besluit. Het eigenlijke
besluit is de sticker die op 6 november 2018 op de fiets is aangebracht.3 Dat op het
kennisgevingsformulier per abuis is verzuimd om de stickerdatum te vermelden doet niets af aan
de vastgestelde overtreding en de te volgen procedure.

[NAAM] heeft aangegeven dat ze van mening is dat het verwijderen van haar fiets en de tijd die
zij en de commissie moeten besteden aan de verwijdering van de fiets en de daaropvolgende
bezwaarprocedure het doel van de verwijdering compleet voorbij schiet. De commissie is van
oordeel dat deze bezwaargrond geen doel treft.

De gemeente voert een maximale fietsparkeerduur in om actief te kunnen optreden tegen
ongebruikte fietsen zodat de bestaande fietsparkeerplaatsen beter benut kunnen worden door
actieve fietsers. Dat door uitvoering te geven aan dat beleid ook de fiets van bezwaarde is
verwijderd omdat deze langer dan zes weken niet gebruikt is, komt voor rekening en risico van
bezwaarde.

Voor zover bezwaarde met het aanvoeren van de bezwaargrond tevens het beleid van de
gemeente bestrijd overweegt de commissie het volgende. Het beleid ten aanzien van het
fietsparkeren en het vaststellen van het Handboek Fietsparkeren is bekend gemaakt door
publicatie in het gemeenteblad op 3 mei 2016.4  Een aanwijzingsbesluit is een besluit waartegen
bezwaar open staat. Nu de bezwaartermijn echter reeds verstreken is, staat dit besluit in rechte
vast. De commissie adviseert om ten aanzien van deze bezwaargrond het bezwaar
niet-ontvankelijk te verklaren.

3 Zie in dit verband Rb Den Haag, 10 oktober 2016, ECLI:NL:RBDHA:2016:12168.
4 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

Gelet op het bovenstaande overwogene adviseert de commissie om de bezwaren ongegrond te
verklaren en het bestreden besluit in stand te laten. Nu het bestreden besluit in stand gelaten
wordt, komt bezwaarde niet in aanmerking voor een vergoeding van de kosten van het Fietsdepot
en de aanschaf van een nieuw slot.

8. Conclusie
Op grond van het voorgaande is de commissie van oordeel dat het bezwaar ongegrond is en dat
het bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

mw. [NAAM]