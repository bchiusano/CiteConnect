Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.22.004416.001 en JB.22.004417.001
Datum        18 juli 2022
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 28 februari 2022 heeft de handhaver, namens u, twee fietsen van [NAAM]  (hierna:
bezwaarde) verwijderd van de locatie J.J. Cremerplein te Amsterdam en opgeslagen bij het
Fietsdepot. De fietsen stonden volgens de besluiten (1000795040 en 1000795041) langer dan zes
weken ongebruikt op dezelfde locatie geparkeerd. Het besluit met barcode 1000795040 is op 2
februari 2022 bekendgemaakt. Het besluit met barcode 1000795041 is op 3 februari 2022
bekendgemaakt. Tegen deze besluiten is een bezwaarschrift ingediend.

2. Advies
De commissie adviseert u:
.  Het bezwaarschrift ontvankelijk te verklaren-
.  het bezwaar gericht tegen het besluit tot verwijdering van de fiets met barcode
1000795040 ongegrond te verklaren-
.  het bezwaar gericht tegen het besluit tot verwijdering van de fiets met barcode
1000795041 gegrond te verklaren-
.  het bestreden besluit tot verwijdering van de fiets met barcode 1000795040 in stand te
laten-
.  het bestreden besluit tot verwijdering van de fiets met barcode 1000795041 in te trekken-
.  een gedeeltelijke kostenvergoeding van € 47,50 toe te kennen, en voor het overige af te
wijzen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in de bezwaarschriften als volgt:
.  [NAAM]  geeft aan dat de fietsen op 28 februari 2022 zijn verwijderd van het J.J.
Cremerplein tegenover zijn huis. De fietsen stonden tegen een hekje geparkeerd.
.  [NAAM]  stelt dat de bewijslast voor de terechte verwijdering van de fietsen op de
gemeente rust.
.  [NAAM]  geeft aan dat het bewijs onvoldoende is en tegen het beleid van de gemeente
ingaat. Daarnaast beroept [NAAM]  zich op overmacht.
.  [NAAM]  geeft aan dat hij niet in de gelegenheid is gesteld om de overtreding te
beëindigen en dat er niet is aangetoond dat er sprake was van een overtreding.
.  [NAAM]  geeft aan dat er geen waarschuwing is gegeven door middel van een
bewonersbrief of een label aan de fietsen.
.  [NAAM]  geeft aan vanuit zijn raam te hebben gezien dat er aan verschillende fietsen
labels zijn gehangen. Toen [NAAM]  later die dag de fietsen is gaan controleren, waren
de labels al weggehaald.
.  [NAAM]  geeft aan dat hij zonder label niet kon weten dat een besluit tot oplegging van
een last onder bestuursdwang was genomen.
.  [NAAM]  geeft aan dat hij op de website moest zoeken om te achterhalen wat er
gedaan moest worden om verwijdering te voorkomen.
.  [NAAM]  geeft aan dat hij in de veronderstelling was dat het weghalen van het label
voldoende was, omdat daaruit blijkt dat er naar de fietsen wordt omgekeken.
.  [NAAM]  geeft aan zeker te weten dat er op het moment van verwijdering geen label
aan de fietsen zat.
.  [NAAM]  geeft aan dat de labels die aan de fietsen hingen op het Fietsdepot niet op 3
februari 2022 zijn aangebracht, zoals op deze labels staan.
.  [NAAM]  geeft aan dat de fietsen weinig zijn gebruikt, maar dat er wel naar is
omgekeken.
.  [NAAM]  stelt dat de labels moeten zijn aangebracht op de dag dat de fietsen zijn
verwijderd en dat uit het kennisgevingsbesluit blijkt dat de sticker is aangebracht op 28
februari 2022 om 08:07. Dit is hetzelfde moment als toen de fietsen werden verwijderd.
.  [NAAM]  voert aan dat hij bij het kennisgevingsbesluit geen constateringsformulier of
een foto met een label en de aangebrachte markeringen heeft ontvangen.
.  [NAAM]  voert aan dat de fietsen ten tijde van de verwijdering niet waren voorzien van
een label, terwijl de toezichthouder dit moet controleren. Hiervoor verwijst [NAAM]
naar het Handboek handhaving fietsparkeren.
.  [NAAM]  stelt dat artikel 4.27 APV in beginsel bedoeld is voor extreem drukke plaatsen
of fietsenrekken en dat handhaving erop is gericht plaats te maken in de fietsenrekken.
Volgens het Handboek wordt er pas tot fietsverwijdering overgegaan indien er sprake is
van een probleem.
.  [NAAM]  voert aan dat de gemeente alleen handhaaft in een gebied waar de
fietsparkeerplekken op het drukste moment voor meer dan 85% bezet zijn en dat er eerst
gehandhaafd moet worden op fietswrakken en verwaarloosde fietsen. Pas hierna zou
worden gehandhaafd op de maximale fietsparkeerduur. Indien de bezettingsgraad hoger
is dan 85% verzoekt [NAAM]  om bewijs te zien om dit aannemelijk te maken.
.  [NAAM]  voert aan dat de fietsen niet in een fietsenrek stonden en daarom geen plek
bezet hielden.
.  [NAAM]  voert aan dat de fietsen geen probleem vormden voor het
fietsparkeerprobleem en dat er op het J.J. Cremerplein genoeg ruimte is op fietsen te
parkeren.
.  [NAAM]  voert aan dat er niet is gehandeld overeenkomstig het stappenplan, omdat de
fietswrakken niet zijn verwijderd. [NAAM]  verwijst naar de foto die hij heeft
meegestuurd.
.  [NAAM]  voert verder aan dat hij het onbillijk vindt dat Handhaving geen rekening heeft
gehouden met de coronamaatregelen. [NAAM]  beroept zich in dit kader op overmacht,
omdat de fietsen door het thuiswerkadvies weinig werden gebruikt.
.  [NAAM]  voert aan dat het onnodig en wrang is dat hij wordt gestraft voor het opvolgen
van het advies van de overheid.
.  [NAAM]  voert aan dat de fietsen op dezelfde plaats zijn aangetroffen, maar dat dit niet
betekent dat zij niet zijn gebruikt. [NAAM]  en zijn vrouw parkeren de fietsen altijd op
dezelfde plaats tegenover het huis.
.  [NAAM]  voert aan dat aangetoond moet worden dat de methode waarbij de krijtstreep
is aangebracht deugdelijk is.
.  [NAAM]  voert aan dat de krijtstreepmethode geen waterdichte methode is en verwijst
hiervoor naar de uitspraak van de Rechtbank Amsterdam 14 september 2018,
ECLI:NL:RBAMS:2018:6527.
.  [NAAM]  voert aan dat de wijze van handhaving van te veel willekeur getuigd en dat het
niet billijk is dat, fietsen die in prima staat zijn, die door bewoners worden gebruikt en
vaststaan, verwijderd worden. Terwijl duidelijke fietswrakken en ankerfietsen die dienen
om een andere fiets aan vast te zetten, niet worden verwijderd.
.  [NAAM]  voert aan dat de fietsen niet verwaarloosd waren, omdat er geen technische
gebreken zaten aan de fietsen.
.  [NAAM]  verzoekt om vergoeding van de aan het Fietsdepot betaalde
administratiekosten á 2 x € 22,50 en om vergoeding van het doorgeknipte fietsslot á € 30,-

4. Horen van [NAAM]
Bezwaarde is bij e-mail 11 mei 2022 in de gelegenheid gesteld om zijn bezwaarschrift telefonisch
of schriftelijk nader toe te lichten. Op 16 mei 2022 heeft [NAAM]  per e-mail gereageerd en
aangegeven geen gebruik te maken van de mogelijkheid op een telefonische hoorzitting, omdat
hij in de veronderstelling is dat alles uitvoerig in het bezwaarschrift is toegelicht. Indien nodig is
bezwaarde bereid om een toelichting te geven.

Op 13 juni 2022 is aan [NAAM]  per e-mail gevraagd om een nadere onderbouwing van de
gevraagde kostenvergoeding van een nieuw fietsslot. Naar aanleiding hiervan heeft de vrouw van
bezwaarde op 14 juni 2022 telefonisch contact opgenomen met de behandelend jurist van het
bezwaarschrift. Mevrouw heeft het volgende aangegeven:
.  Mevrouw geeft aan dat de beslistermijn van het bezwaar is verstreken en dat er daarom
tegemoet moet worden gekomen aan de kosten.
.  Mevrouw geeft aan dat zij niet zeker weet of er nog een aankoopbon is van het fietsslot.
.  Mevrouw geeft aan dat zij één nieuw slot hebben aangeschaft, omdat het andere slot nog
bruikbaar was.
.  Mevrouw weet niet van welke van de twee fietsen het slot onbruikbaar is geworden,
omdat zij de sloten gezamenlijk gebruiken.

Ter aanvulling op het telefonisch contact heeft [NAAM]  op 19 juni 2022 per e-mail het volgende
aangegeven:
.  [NAAM]  geeft aan geen aankoopbon meer te hebben van het slot.
.  [NAAM]  geeft aan dat het slot begin maart 2022 op de Ten Katemarkt is gekocht en
met contant geld is betaald.
.  [NAAM]  geeft aan dat het een AXA kettingslot betreft en dat dergelijke sloten online
zijn te vinden tussen de € 31,39 en € 34,95.

5. Juridisch kader
Ingevolge artikel 4.27 lid 2a Algemene plaatselijke verordening (APV) is het verboden om in een
door het college aangewezen gebied langer te parkeren dan een door het college te bepalen
periode. Het gebied binnen de Ring A10 (met uitzondering van Noord) is door het college
aangewezen als gebied waar een fiets niet langer dan zes weken op dezelfde plaats ongebruikt op
straat geparkeerd mag staan mag parkeren, zonder wezenlijke onderbreking.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fietsen volgens de juiste procedure heeft plaatsgevonden.

6.1 Ten aanzien van besluit 1000795040
De locatie J.J. Cremerplein valt in het aangewezen gebied binnen de Ring A10. Op deze locatie
geldt een maximale parkeerduur van zes weken. Deze maximale parkeerduur geldt zowel binnen
als buiten de fietsparkeervoorzieningen. Met dit beleid wil de gemeente de bestaande
parkeerplekken beter benutten.

Uit het constateringsformulier blijkt dat de fiets van [NAAM]  langer dan zes weken zonder
wezenlijke onderbreking geparkeerd zijn geweest. Gebleken is dat de fiets van [NAAM]  op
17 november 2021 door de handhavers van een onopvallend constateringsmiddel is voorzien.
Op 2 februari 2022 is gecontroleerd of de fiets van zijn plek is geweest. Uit het intact zijn van het
constateringsmiddel op de fiets bleek dat [NAAM]  de fiets in de tussenliggende periode niet
heeft gebruikt.

Overtreding van artikel 4.27 lid 2a van de APV staat hiermee vast.

In een gebied met een maximale parkeerduur van zes weken krijgt de eigenaar vanaf het
aanbrengen van de sticker zeven dagen de tijd om de fiets te gebruiken. Uit de foto’s die door
Handhaving op het moment van stickeren zijn gemaakt, blijkt dat de sticker op 2 februari 2022 is
aangebracht. Uit het constateringsformulier blijkt dat de fiets op 28 februari 2022 is verwijderd.

1 Gemeenteblad 24 september 2018, nr. 201974, “Aanwijzingsbesluit gebied met maximale (brom)fietsparkeerduur van 42 dagen
(stadsdeel West), gemeente Amsterdam”.

Uit de foto’s, die door de handhavers zijn gemaakt op het moment van verwijdering, blijkt dat het
aangebrachte constateringsmiddel op de fiets nog intact was.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van besluit 1000795041
De locatie J.J. Cremerplein valt in het aangewezen gebied binnen de Ring A10. In een gebied met
een maximale parkeerduur van zes weken krijgt de eigenaar vanaf de overschrijding van de
maximale parkeerduur een sticker, waarna de eigenaar zeven dagen de tijd krijgt om de
overtreding op te heffen. De sticker van de fiets halen of de fiets verplaatsen is niet voldoende om
verwijdering te voorkomen. De fiets moet gebruikt worden.

In dit specifieke geval kan echter niet met zekerheid worden vastgesteld dat de juiste procedure
voor verwijdering is gevolgd bij de fiets met barcode 1000795041. Uit de foto’s, die door de
handhavers zijn gemaakt op het moment van verwijdering, blijkt dat het aangebrachte
constateringsmiddel op de fiets niet goed zichtbaar is. De commissie adviseert daarom het
bezwaar gericht tegen dit besluit in dit specifieke geval gegrond te verklaren.

6.3 Ten aanzien van de bezwaren
Bezwaarde geeft aan dat hij niet in de gelegenheid is gesteld om de overtreding te beëindigen,
omdat hij geen sticker heeft gezien aan de fiets. Hiertoe overweegt de commissie het volgende.

Volgens de uitspraak van Rechtbank Den Haag van 10 oktober 2016 is de sticker op de fiets het
besluit.2 Uit de foto’s die door Handhaving zijn gemaakt, blijkt dat de sticker op 2 februari 2022 is
aangebracht. Op de sticker staat vermeld dat de fiets verwijderd wordt vanaf 9 februari 2022. Uit
het constateringsformulier blijkt dat de fiets op 28 februari 2022 is verwijderd. Op het moment van
verwijdering hoeft de fiets geen sticker meer te hebben. Indien nodig wordt ter registratie van de
fiets bij het Fietsdepot een nieuwe sticker aangebracht. Nu uit het voorgaande blijkt dat er wel
degelijk een besluit met een begunstigingstermijn is gegeven, wordt het bezwaar van [NAAM]
niet gevolgd.

Bezwaarde geeft aan dat de fiets weinig is gebruikt, maar dat er wel naar is omgekeken.
Bezwaarde parkeert zijn fiets altijd op dezelfde plaats. [NAAM]  voert aan dat de fiets niet in een
fietsenrek stond, daarom geen plek bezet hield en niet verwaarloosd was. Daarnaast beroept
bezwaarde zich op overmacht, omdat er geen rekening is gehouden met het thuiswerkadvies. De
commissie overweegt hiertoe het volgende.

Overwogen wordt dat wanneer de fiets wordt gebruikt het constateringsmiddel verdwijnt. Uit de
foto’s die op het moment van verwijderen van de fiets door de handhavers zijn gemaakt, blijkt dat
het constateringsmiddel bij verwijdering nog intact was. Het constateringmiddel bevond zich op
de achterband onder het spatbord van de fiets. Uit het intact zijn van het constateringsmiddel
blijkt dat de fiets langer dan zes weken op dezelfde plaats stond geparkeerd, zonder wezenlijke
onderbreking. Dat de fiets in goede staat verkeerde en er geen sprake was van een kennelijk

2 Rb. Den Haag, 10 oktober 2016, ECLI:NL:RBDHA:2016:12168.

verwaarloosde toestand, maakt niet dat de fiets langer dan zes weken op dezelfde plaats mag
worden geparkeerd zonder wezenlijke onderbreking. De fiets mocht dus verwijderd worden,
ongeacht de staat van de fiets. Dat de fiets niet op de juiste manier in een fietsparkeervoorziening
stond geparkeerd, en feitelijk geen plek bezet hield, doet daar niets aan af.

Verder wordt overwogen dat de coronamaatregelen [NAAM]  niet ontslaan van de plicht om zijn
fiets volgens de daarvoor geldende regels voor de parkeerduur te parkeren. Het kan voorkomen
dat iemand een fiets voor een langere tijd niet kan gebruiken wegens omstandigheden. De beste
oplossing is dan om de fiets binnen te zetten en de fiets in de gaten te houden. Herhaald wordt dat
wanneer de gemeente een sticker op de fiets heeft geplakt, de sticker dient te worden verwijderd
én de fiets in gebruik dient te worden genomen. De fiets wordt dan niet verwijderd. De commissie
volgt [NAAM]  daarom niet in zijn bezwaar.

Bezwaarde voert aan dat volgens het ‘Handboek handhaving fietsparkeren’ pas gehandhaafd wordt
wanneer de fietsparkeerplekken voor meer dan 85% bezet zijn en dat er eerst gehandhaafd moet
worden op fietswrakken en verwaarloosde fietsen. De commissie overweegt hiertoe het volgende.

Herhaald wordt dat de locatie J.J. Cremerplein in het aangewezen gebied valt. In het aangewezen
gebied mogen fietsen niet langer dan zes weken, zonder wezenlijke onderbreking, op dezelfde
plaats worden geparkeerd. Het aangewezen gebied betreft het gebied binnen de Ring A10 (met
uitzondering van Noord) inclusief de woonbuurten. Ook in woonbuurten worden niet gebruikte
fietsen verwijderd. Dit wordt gedaan om de stad leefbaar en toegankelijk te houden voor mensen
die hun fiets daadwerkelijk gebruiken. [NAAM]  geeft aan dat andere in overtreding staande
fietsen niet zijn verwijderd. Handhaving probeert zoveel mogelijk de in overtreding staande
fietsen te verwijderen. De handhavingscapaciteit is beperkt en daarom kunnen niet alle fietsen die
niet correct geparkeerd zijn tegelijkertijd worden verwijderd. Dat andere fietsen niet zijn
verwijderd, leidt er niet toe dat [NAAM]  zijn fiets onterecht is verwijderd. De commissie merkt
daarnaast op dat het bekend is dat de fietsparkeerdruk in Amsterdam hoog is. De commissie is van
mening dat de fiets terecht en op de juiste wijze is verwijderd.

Bezwaarde voert tot slot aan dat aangetoond moet worden dat de krijtstreepmethode deugdelijk
is en dat uit de uitspraak van de Rechtbank Amsterdam van 14 september 20183 blijkt dat deze
methode niet waterdicht is. Hiertoe overweegt de commissie het volgende.

De rechtbank heeft in deze uitspraak het standpunt ingenomen dat de bewijslast voor de terechte
verwijdering van de fiets bij de gemeente ligt, omdat de gemeente met het verwijderen van de
fiets een belastende handeling verricht jegens betrokkene. Uit deze uitspraak volgt dat de
betrouwbaarheid van de gehanteerde werkwijze (de ‘krijtstreepmethode’) onderbouwd dient te
worden met objectieve gegevens, zoals een deskundig advies. De enkele stelling dat de werkwijze
meerdere malen door handhavers is uitgeprobeerd, is onvoldoende.

3 Rb. Amsterdam 14 september 2018, ECLI:NL:RBAMS:2018:6527.

Overwogen wordt dat uit voornoemde uitspraak niet blijkt dat de krijtstreepmethode geen
betrouwbare methode zou zijn. Echter, de gemeente dient de betrouwbaarheid van deze methode
aan de hand van objectieve gegevens aannemelijk te maken. Met de rapportage van 13 mei 20194
heeft Ecorys (onderzoeks- en adviesbureau) onderzoek gedaan naar de krijtstreepmethode. Voor
zover relevant, en kort samengevat, volgt uit deze rapportage dat fietsen met een krijtstreep op
uiteenlopende bandprofielen nagenoeg geen afwijking in verweringsgraden vertonen vanaf het
moment van aanbrengen tot minimaal zes weken. Daarnaast blijkt dat de verweringsgraad van de
krijtstreep juist toeneemt nadat de fiets in gebruik wordt genomen. Gelet op het voorgaande is de
commissie van oordeel dat de betrouwbaarheid van de krijtstreepmethode dan ook voldoende
aannemelijk is gemaakt. De commissie volgt [NAAM]  daarom niet in zijn bezwaar.

6.4 Ten aanzien van de kosten
Bezwaarde wil graag de kosten van 2 x € 22,50 voor het ophalen van de fietsen terug ontvangen en
verzoekt om vergoeding van een nieuw slot á € 30,-. De commissie overweegt hiertoe als volgt.

Ten aanzien van de door [NAAM]  aan het Fietsdepot betaalde administratiekosten wordt
overwogen dat [NAAM]  alleen in aanmerking komt voor een vergoeding, indien blijkt dat niet
de juiste procedure voor verwijdering is gevolgd. Hiervan is sprake bij de fiets met barcode
1000795041. De commissie adviseert om voor deze fiets de administratiekosten van € 22,50 te
vergoeden. De juiste procedure voor verwijdering is wel gevolgd bij de fiets met barcode
1000795040. De administratiekosten voor deze fiets komen niet voor een vergoeding in
aanmerking. De commissie adviseert om het verzoek tot kostenvergoeding voor deze kosten dan
ook af te wijzen.

Tevens komt [NAAM]  in aanmerking voor vergoeding van het opengebroken kettingslot. Uit
het constateringsformulier blijkt dat het kettingslot van beide fietsen ten behoeve van de
verwijdering zijn opengebroken. [NAAM]  heeft aangegeven één nieuw slot te hebben
aangeschaft, omdat het andere slot nog bruikbaar was. De sloten van beide fietsen worden
gezamenlijk gebruikt en [NAAM]  heeft geen aankoopbon van het nieuwe of verwijderde slot.
Nu [NAAM]  geen bewijsstukken heeft van de kosten van het slot, maar wel in aanmerking komt
voor een vergoeding, adviseert de commissie om een standaardvergoeding van € 25,- toe te
kennen voor het slot.

Gelet op het bovenstaande adviseert de commissie om een kostenvergoeding van € 47,50 toe te
kennen aan [NAAM] . [NAAM]  wordt de gelegenheid geboden om een foto of kopie van zijn
bankpas in kleur toe te sturen, waarop de naam en het rekeningnummer van [NAAM]  duidelijk
leesbaar zijn. [NAAM]  kan de genoemde documenten sturen naar
juridischbureau.bezwaren@amsterdam.nl om de kostenvergoeding te ontvangen.

7. Conclusie
Op grond van het voorgaande is de commissie van oordeel dat het bezwaar gericht tegen het
bestreden besluit 1000795040 ongegrond is en dat dit bestreden besluiten in stand dient te blijven.

4 ‘Krijtstreepmethode handhaving fietsparkeerduur (Analye functionaliteit van methodiek)’, Ecorys 13 mei 2019.

De commissie is verder van oordeel dat het bezwaar gericht tegen het bestreden besluit
1000795041 gegrond is en dat dit bestreden besluit dient te worden ingetrokken. [NAAM]  komt
in aanmerking voor een gedeeltelijke kostenvergoeding van € 47,50.

Adviseur,

Mevrouw [NAAM]