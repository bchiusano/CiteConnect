Advies van de bezwaarschriftencommissie Juridisch Bureau
Aan           Het college van burgemeester en wethouders van de gemeente Amsterdam
Zaaknummer    JB.23.013455.001
Datum         21 september 2023
Onderwerp     Advies naar aanleiding van het bezwaarschrift van de heer [NAAM]

Geacht college,

1. Inleiding
Op 28 juli 2023 om 09:35 uur heeft de handhaver, namens u, de fiets van de heer [NAAM] (hierna:
bezwaarde) verwijderd van de locatie Leidseplein te Amsterdam en opgeslagen bij het Fietsdepot.
De fiets van bezwaarde stond volgens het besluit niet geparkeerd in de daarvoor bestemde
voorziening. Het besluit is op 28 juli 2023 om 08:08 uur bekendgemaakt. Tegen dit besluit is tijdig
een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de gronden uit het bezwaarschrift als volgt:
. [NAAM] geeft aan dat hij de fiets behoorlijk heeft geparkeerd in een vak.
. [NAAM] geeft aan dat de fiets blijkbaar door iemand is verplaatst waardoor deze niet
meer in het vak stond.
. [NAAM] geeft aan dat de fiets vervolgens al na een uur is verwijderd.

4. Horen van bezwaarde
Op 22 augustus 2023 is bezwaarde per e-mail uitgenodigd om een afspraak in te plannen voor een
telefonische hoorzitting. Hierop heeft bezwaarde niet gereageerd. Op 28 augustus 2023 is
bezwaarde per e-mail opnieuw uitgenodigd om een afspraak in te plannen voor een telefonische
hoorzitting. [NAAM] heeft op 3 september 2023 per e-mail gereageerd dat hij beschikbaar is op
13 september 2023. Op 4 september 2023 is aan bezwaarde bevestigd dat de telefonische
hoorzitting kan plaatsvinden op 13 september 2023 om 13:15 uur en is aan hem gevraagd om een
telefoonnummer op te geven waarop hij bereikbaar is. Per e-mail van 13 september 2023 is
bezwaarde hieraan herinnerd. Hierop heeft bezwaarde niet gereageerd. Op 14 september 2023 is
bezwaarde per e-mail nogmaals uitgenodigd om een afspraak in te plannen voor een telefonische
hoorzitting. Hierop heeft bezwaarde niet gereageerd. Omdat verder iedere reactie omtrent het
telefonisch horen is uitgebleven, gaat de commissie ervan uit dat bezwaarde niet gehoord wil
worden en is het bezwaarschrift aan de hand van de beschikbare stukken uit het dossier
beoordeeld.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek) mogen worden geparkeerd.
Het Leidseplein is een zeer intensief gebruikt deel van Amsterdam. Door het intensief gebruik en
hoge fietsparkeerdruk is het gebied rondom het Leidseplein door het college van burgemeester en
wethouders aangewezen als gebied waarin het verboden is om fietsen buiten de daarvoor
bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied rondom het Leidseplein
gebruik maken de ruimte te geven. Door middel van informatieborden wordt gewezen op het
verbod fietsen buiten de fietsvoorzieningen te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond op het trottoir en buiten de
wit omlijnde fietsparkeervakken geparkeerd. Voor een handhaver is bepalend hoe hij de fiets
aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken.

1 Gemeenteblad van 13 maart 2020, Nr. 65635, 'Aanwijzingsbesluit APV artikel 4.27 lid 3 (brom-)fietsparkeren Leidseplein en
omgeving, gemeente Amsterdam'.

Een langere begunstigingstermijn wordt gelet op de druk op de openbare ruimte in het gebied en
de aanzuigende werking van verkeerd geparkeerde fietsen niet wenselijk geacht en zou in feite
leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 28 juli 2023 om 08:08 uur is aangebracht, en dat de fiets op 28 juli 2023 om 09:35 uur
is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde stelt dat hij zijn fiets behoorlijk heeft geparkeerd in een parkeervak, maar dat iemand
de fiets eruit heeft gehaald. De commissie overweegt hiertoe het volgende.

De commissie stelt vast dat uit het constateringsformulier en de foto's, die door Handhaving zijn
gemaakt op het moment van verwijdering van de fiets, is op te maken dat de fiets niet in de
daartoe bestemde fietsvoorziening stond geparkeerd. De fiets stond namelijk op het trottoir en
buiten de wit omlijnde fietsparkeervakken. Voor een handhaver is bepalend hoe hij de fiets
aantreft. De plek waar bezwaarde zijn fiets heeft geparkeerd, valt daarbij onder het aangewezen
gebied. Dit betekent dat fietsen die buiten de daarvoor bestemde parkeervoorziening staan
geparkeerd, kunnen worden verwijderd.

Helaas komt het voor dat fietsen door anderen worden verplaatst. Hoe vervelend dit ook is,
verwacht mag worden dat degene die zijn fiets los in een fietsparkeervak stalt weet dat er een
risico op verplaatsing aan kleeft. Er kan ook voor gekozen worden om de fiets, vaak op wat meer
afstand van de bestemming, in een fietsenrek te stallen. Overwogen wordt dat het voor risico van
degene die zijn fiets stalt hoort te blijven, dat de fiets door een ander verplaatst kan worden als de
fiets los in een fietsparkeervak wordt geplaatst.

Voorts stelt bezwaarde dat de fiets al na een uur is verwijderd. De commissie overweegt hiertoe
het volgende.

Herhaald wordt dat uit de foto blijkt dat de fiets voorzien was van een sticker. Uit het
constateringsformulier blijkt dat de sticker op 28 juli 2023 om 08:08 uur is aangebracht, en dat de
fiets op 28 juli 2023 om 09:35 uur is verwijderd. Indien een fiets in een aangewezen gebied buiten
een fietsvoorziening wordt aangetroffen, krijgt de eigenaar vanaf het aanbrengen van de sticker
één uur de tijd om de fiets te verwijderen. Een begunstigingstermijn van één uur wordt voldoende
geacht om de overtreder in staat te stellen de overtreding ongedaan te maken. Een langere
begunstigingstermijn wordt gelet op de druk op de openbare ruimte in het gebied en de
aanzuigende werking van verkeerd geparkeerde fietsen niet wenselijk geacht en zou in feite leiden
tot het gedogen van overtredingen. Dat de bezwaarde dacht dat hij langer de tijd zou krijgen om
de overtreding ongedaan te maken, doet aan het voorgaande niets af.

Bovendien heeft de Rechtbank Amsterdam met de uitspraak van 26 september 2018 te kennen
gegeven dat het verlenen van een begunstigingstermijn van één uur niet onredelijk is, in het geval
van binnen het aangewezen gebied en buiten de daarvoor bestemde voorziening geparkeerde
fietsen.2

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Dhr. [NAAM] Rb Amsterdam, 26 september 2018, ECLI:NL:RBAMS:2018:751