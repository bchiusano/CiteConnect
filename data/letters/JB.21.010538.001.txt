Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.21.010538.001
Datum        22 september 2021
Onderwerp    Advies naar aanleiding van het bezwaarschrift van [NAAM] college,

1. Inleiding
Op 24 maart 2021 om 09:34 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied het NS-station Amsterdam Centraal (Stationsplein) en
opgeslagen bij het Fietsdepot. De fiets stond volgens het besluit niet geparkeerd in de daarvoor
bestemde voorziening. Het besluit is op 24 maart 2021 om 08:01 uur bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  een gedeeltelijke kostenvergoeding toe te kennen van ? 47,81 en voor het overige af te
wijzen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat haar fiets perfect geparkeerd stond. Zij heeft de fiets correct in
het rek gezet, met een dubbelslot aan het rek vast. Ook stond het alarm aan.
.  Toen bezwaarde terugkwam, was de fiets verdwenen. Eerst dacht zij dat de fiets gestolen
was. Zij heeft aangifte gedaan en weken gebruik gemaakt van een flexscooter. Daarna
kwam zij erachter dat de fiets door de gemeente was meegenomen.
.  De fiets heeft op 24 maart 2021 om 08:01 uur een sticker gekregen en is een uur later
meegenomen door de gemeente.
. [NAAM] heeft de fiets opgehaald en kreeg de fiets terug in een niet beste staat. De
fiets is een [NAAM] en zij krijgt een rekening van ? 98,- om op te knappen. Ook het
(ketting)slot was doorgeslepen.

Per e-mail van 13 juli 2021 is het constateringsformulier met de foto's van de fiets aan bezwaarde
gestuurd.

4. Horen van bezwaarde
Op 27 juli 2021 is er telefonisch contact geweest met bezwaarde. [NAAM] heeft ingestemd met
telefonisch horen. [NAAM] heeft de bezwaren herhaald en benadrukt. Daarnaast heeft zij
samengevat het volgende aangegeven:
. [NAAM] geeft aan dat haar fiets soms niet helemaal in het rek past met de banden.
. [NAAM] heeft op een gegeven moment contact opgenomen met het Fietsdepot. Zij
heeft een aantal keren met de medewerkers gesproken, maar de fiets was niet te vinden.
Ook op de website van het Fietsdepot stonde de fiets niet. Toen heeft bezwaarde ook
aangifte gedaan en uiteindelijk heeft zij een e-mail gekregen dat de fiets toch bij het
Fietsdepot stond. Dat was enkele weken later.
.  Verder had de fiets volgens bezwaarde ook een locatietracker van [NAAM] en die werkte
niet meer. [NAAM] stelt dat er daarom grof met de fiets mee om is gegaan. Ook de bel
en licht deden het niet meer. Ook was het slot opengeslepen. [NAAM] geeft aan dat
het repareren van deze schade ongeveer ? 100,- zal kosten. Zij heeft geen foto's gemaakt
van de schade en de fiets voor de beurt naar [NAAM] gebracht.

[NAAM] heeft per e-mail van 20 september 2021 de reparatie bon van [NAAM] gestuurd van
12 april 2021 met het bedrag van ? 98,- en aangegeven dat zij deze reparatie heeft laten doen
nadat de fiets was meegenomen en daarna dus niet meer goed werkte. Alleen het fietsdopje van ?
7,44 was er wel al af voor de reparatie dus die kan op haar eigen rekening.

5. Juridisch kader
Ingevolge artikel 4.27 lid 3 en 4 van de APV kan in het belang van de veiligheid en ter voorkoming
van hinder een gebied worden aangewezen waarin fietsen uitsluitend in de daarvoor bestemde
voorziening (lees: een fietsenrek, fietsparkeervak en fietsnietje) mogen worden geparkeerd. Door
het intensief gebruik en hoge fietsparkeerdruk is het gebied rond het NS-station Amsterdam
Centraal het college van burgemeester en wethouders aangewezen als gebied waarin het
verboden is om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Awb. Op
grond hiervan kunt u een overtreding zelf beëindigen door het meevoeren en opslaan van de fiets,
nadat u de betrokkene in gelegenheid heeft gesteld zelf de overtreding op te heffen. Tevens kunt
u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. Het wiel van de fiets van bezwaarde stond
niet in de wielsleuf. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied, en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 24 maart 2021 om 08:01 uur is aangebracht, en dat de fiets diezelfde dag om 09:34
uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] geeft aan dat haar fiets perfect geparkeerd stond. Zij heeft de fiets correct in het rek
gezet, met een dubbelslot aan het rek vast. Ook stond het alarm aan. [NAAM] geeft aan dat
haar fiets soms niet helemaal in het rek past met de banden. De commissie overweegt hiertoe het
volgende.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets niet met een wiel in de wielsleuf stond en dus buiten de voorziening is aangetroffen.
Voor de handhaver is bepalend hoe hij de fiets aantreft. Het komt helaas voor dat in het rek
geplaatste fietsen eruit worden gehaald zodat iemand anders zijn of haar fiets op die plek in het
rek kan zetten. Hoe vervelend dit voor bezwaarde ook is, het is haar verantwoordelijkheid om de
fiets zo te stallen dat dit niet kan gebeuren. Ook als een (ketting)slot gebruikt wordt om de fiets
aan het rek te bevestigen, moet dat slot zó bevestigd worden dat niet teveel ruimte bestaat om de
fiets uit het rek te halen.

Wellicht ten overvloede wordt opgemerkt dat een fietsenrek zo is ingericht en vormgegeven dat
het voor de gebruiker daarvan eenduidig is hoe op een juiste wijze de fiets in het fietsenrek
geplaatst dient te worden. In onderhavig geval betreft het een fietsenrek met wielsleuven.

Verwacht mag worden dat de gebruiker van een fietsenrek met wielsleuven weet dat als de fiets
niet met een wiel in een wielsleuf wordt gezet, de fiets onjuist in het fietsenrek staat geparkeerd.
Dat bezwaarde vanwege de fietsbanden haar fiets mogelijk niet op juiste wijze in het rek heeft
kunnen zetten, ontslaat haar niet van het verbod om haar fiets met het wiel in een wielsleuf te
plaatsen. Bovendien zijn op verdere loopafstand van het station zijn vaak stallingsmogelijkheden
waar wel plek is.

De fiets heeft op 24 maart 2021 om 08:01 uur een sticker gekregen en is een uur later
meegenomen door de gemeente. De commissie overweegt hiertoe het volgende.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. Dat de eigenaar van de fiets niet binnen die termijn de overtreding ongedaan heeft
kunnen maken, doet daar niet aan af. Bovendien heeft de Rechtbank Amsterdam met de uitspraak
van 26 september 2018 te kennen gegeven dat het verlenen van een begunstigingstermijn van één
uur niet onredelijk is, in het geval van binnen het aangewezen gebied buiten de daarvoor
bestemde voorziening geparkeerde fietsen.2

[NAAM] heeft op een gegeven moment contact opgenomen met het Fietsdepot. Zij heeft een
aantal keren met de medewerkers gesproken, maar de fiets was niet te vinden. Ook op de website
van het Fietsdepot stonde de fiets niet. Toen heeft bezwaarde ook aangifte gedaan en uiteindelijk
heeft zij een e-mail gekregen dat de fiets toch bij het Fietsdepot stond. Dat was enkele weken
later. De commissie overweegt hiertoe het volgende.

Hoewel het vervelend is voor bezwaarde dat het lang duurde voordat de fiets van bezwaarde bij
het Fietsdepot werd gevonden, doet dit niet af aan de geconstateerde overtreding.

6.3 Ten aanzien van de kostenvergoeding
[NAAM] heeft de fiets opgehaald en kreeg de fiets terug in een niet beste staat. De fiets is een
VanMoof en zij krijgt een rekening van ? 98,- om op te knappen. Het (ketting)slot is doorgeslepen.
Ook de bel en licht deden het niet meer. Verder had de fiets volgens bezwaarde ook een
locatietracker van [NAAM] en die werkte niet meer. Zij heeft geen foto's gemaakt van de schade
en de fiets voor de beurt naar [NAAM] gebracht. [NAAM] heeft per e-mail de reparatie bon van
VanMoof gestuurd van 12 april 2021 met het bedrag van ? 98,- en aangegeven dat zij deze
reparatie heeft laten doen nadat de fiets was meegenomen en daarna dus niet meer goed werkte.
Alleen het fietsdopje van ? 7,44 was er wel al af voor de reparatie dus die kan op haar eigen
rekening. De commissie overweegt hiertoe het volgende.

2 Rb Amsterdam, 26 september 2018, ECLI:NL:RBAMS:2018:7511.

Ten aanzien van het opengebroken slot wordt overwogen dat bezwaarde alleen in aanmerking
komt voor een vergoeding, indien blijkt dat niet de juiste procedure voor verwijdering is gevolgd.
Hiervan is geen sprake. De handhavers hebben het (ketting)slot doorgeslepen om de fiets te
kunnen verwijderen. Aangezien de fiets terecht is verwijderd komt deze schade niet voor
vergoeding in aanmerking. Hoewel het betreurenswaardig is dat bezwaarde haar slot niet meer
kan hergebruiken, leidt dit niet tot een kostenvergoeding.

Ten aanzien van de schade aan de fiets wordt overwogen wordt dat bij het toepassen van
bestuursdwang zorgvuldig te werk moet worden gegaan en beschadiging moet worden
vermeden. Uit het constateringsformulier blijkt niet dat op het moment van verwijdering de fiets
gebreken kende. Ook uit de foto's blijken geen gebreken of beschadigingen. [NAAM] is de
gelegenheid geboden om de door haar gestelde schade te onderbouwen met stukken.

De commissie merkt op dat bezwaarde geen foto's heeft gemaakt van de ontstane schade na de
verwijdering van de fiets. Wel staat vast dat de fiets op 8 april 2021 aan bezwaarde is
teruggegeven door het Fietsdepot en dat de reparatie op 12 april 2021 heeft plaatsgevonden. De
commissie geeft bezwaarde in dit specifieke geval het voordeel van de twijfel dat de schade is
ontstaan door toedoen van het toepassen van bestuursdwang. [NAAM] verzoekt om een
kostenvergoeding voor de reparatiekosten. Aan de hand van de overgelegde stukken lijkt het de
commissie in dit specifieke geval redelijk om het bedrag van ? 47,81 toe te kennen aan bezwaarde,
voor de genoemde schade aan de onderdelen door bezwaarde.

Gelet op het bovenstaande adviseert de commissie om een kostenvergoeding van ? 47,81 toe te
kennen aan bezwaarde. [NAAM] wordt de gelegenheid geboden om een foto of kopie van haar
bankpas in kleur toe te sturen, waarop de naam en het rekeningnummer van bezwaarde duidelijk
leesbaar zijn. [NAAM] kan de genoemde documenten sturen naar
juridischbureau.bezwaren@amsterdam.nl om de kostenvergoeding te ontvangen.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt in aanmerking voor een
kostenvergoeding.

Adviseur,

Mw. [NAAM]