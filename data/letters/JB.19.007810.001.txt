Advies van de bezwaarschriftencommissie Juridisch Bureau

Aan        Het college van burgemeester en wethouders van de gemeente Amsterdam
Zaaknummer JB.19.007810.001
Datum      19 september 2019
Onderwerp  Advies naar aanleiding van het bezwaarschrift van mevrouw [NAAM] college,

1. Inleiding
Op 15 mei 2019  heeft de handhaver, namens u, de fiets van mevrouw [NAAM] (hierna:
bezwaarde) verwijderd van de locatie NS-Station Amsterdam Muiderpoort (Oosterspoorplein)  en
opgeslagen bij het Fietsdepot. De fiets van [NAAM] stond volgens het besluit niet geparkeerd in
de daarvoor bestemde voorziening. Het besluit is volgens het constateringsformulier op 15 mei 2019
bekendgemaakt.

Tegen dit besluit is tijdig een bezwaarschrift ingediend. Bij brief van 22 mei 2019 is de ontvangst van
het bezwaarschrift bevestigd.

2. Advies
De commissie adviseert u:
.  het bezwaar ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
- [NAAM] voert aan dat zij op 15 mei 2019 's ochtend om 07:00  uur haar fiets had
geparkeerd bij Station Muiderpoort. Daar is het zo vroeg in de ochtend al aardig vol.
[NAAM] zag toch direct een goede plek om haar fiets te parkeren. Een aantal keer
heeft [NAAM] haar fiets nergens aan vast gezet en vond zij haar fiets later die dag op
een geheel andere plek terug waardoor zij nu de fiets goed wilde vastzetten aan een
fietsenrek. De fiets stond aan een fietsenrek vast met het achterwiel, omdat het slot het
anders net niet redde. De fiets stond netjes in het vak en stond niet in de weg-

- [NAAM] kwam 's avonds laat na een lange werkdag uit Antwerpen terug bij station
Muiderpoort. [NAAM] vindt het als vrouw erg onprettig om 's avonds rond 23:30 uur
vanaf Muiderpoort naar huis te lopen en dus wilde zij snel op de fiets springen.
Helaas was de fiets nergens te bekennen-
- [NAAM] had contact gehad met het Fietsdepot en de fiets is zonder enige
waarschuwing weggehaald. [NAAM] is het niet eens ben met de gang van zaken. Als zij
een waarschuwing had gehad, had zij haar fiets nooit meer andersom in het vak
geparkeerd. Nu moet zij wel erg boeten voor iets waarvan zij niet bewust was dat dit niet
mocht-
-  Swapfiets heeft [NAAM] een nieuwe fiets gebracht en de verwijderde Swapfiets  bij het
Fietsdepot opgehaald. Dit heeft [NAAM] ? 40,- gekost.

4. Horen van [NAAM]
Op 18 september 2019 is er telefonisch contact geweest met [NAAM]. [NAAM] heeft
ingestemd met telefonisch horen. Zij heeft tijdens dat gesprek in aanvulling op haar
bezwaarschrift het volgende aangevoerd:
- [NAAM] stelt dat zij de fiets andersom in het vak had gezet, zodat de fiets met het achterwiel
aan het rek vastgemaakt kon worden. Haar fiets is al eerder verwijderd, maar toen had zij de fiets
verkeerd neergezet. Het was druk en lastig om een plek te vinden-
- [NAAM] vond het erg vervelend toen zij midden in de nacht bij het station aankwam en haar
fiets weg was. Zij wilde snel op de fiets stappen-
- [NAAM] vindt het goed dat de gemeente alert is op  verkeerd geplaatste fietsen, maar zij stelt
dat de gemeente eerst een waarschuwing had moeten geven. Meestal wordt er namelijk eerst een
briefje op de fiets geplakt.

5. Juridisch kader
Ingevolge artikel 4.27, lid 3 en 4, van de Algemene Plaatselijke Verordening (hierna: APV) kan in
het belang van de veiligheid en ter voorkoming van hinder een gebied worden aangewezen waarin
fietsen uitsluitend in de daarvoor bestemde voorziening (lees: een fietsenrek of fietsparkeervak)
mogen worden geparkeerd. Door het intensief gebruik en hoge fietsparkeerdruk is het gebied
rond het NS-station Amsterdam Muiderpoort door het college van burgemeester en wethouders
aangewezen als gebied waarin het verboden is om fietsen buiten de daarvoor bestemde
voorzieningen te parkeren1.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (hierna: Awb). Op grond hiervan kunt u een overtreding zelf beëindigen door
het meevoeren en opslaan van de fiets, nadat u de betrokkene in de gelegenheid heeft gesteld zelf
de overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

1 Gemeenteblad van 3 mei 2016, nr. 55896, 'Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'

In het aangewezen gebied is het verboden fietsen buiten een parkeervoorziening te plaatsen.
Dit verbod wordt gehandhaafd teneinde de voetgangers die van het station gebruik maken de
ruimte te geven. Door middel van informatieborden wordt gewezen op het verbod om buiten de
rekken te parkeren.

Bezwaarde voert aan dat zij haar fiets in het vak had geparkeerd. Zij had haar fiets andersom in
het vak gezet, zodat de fiets met het achterwiel aan het fietsenrek vastgemaakt kon worden.
Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond blijkens voornoemde foto's
niet in een vak en buiten de wielsleuven van het betreffende fietsenrek. Een fietsvoorziening in de
vorm van een vak betreft altijd een door witte lijnen gemarkeerd gebied. Dat de natuurlijke
inrichting van het gebied bij [NAAM] de veronderstelling heeft gewekt dat het zou gaan om een
dergelijk vak is betreurenswaardig maar maakt niet dat het als vak aangemerkt kan worden.

Overtreding van artikel 4.27, lid 4, APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen.
Een begunstigingstermijn van een uur wordt voldoende geacht om de overtreder in staat te stellen
de overtreding ongedaan te maken. Een langere begunstigingstermijn wordt gelet op de druk op
de openbare ruimte in het gebied en de aanzuigende werking van verkeerd geparkeerde fietsen
niet wenselijk geacht en zou in feite leiden tot het gedogen van overtredingen. Uit het
constateringsformulier en de foto's die zijn gemaakt bij de verwijdering van de fiets blijkt dat de
sticker op 15 mei 2019 om 07:30 uur is aangebracht, en dat de fiets op 15 mei 2019 om 10:39 uur is
verwijderd.

Hieruit volgt dat u de juiste procedure heeft gevolgd bij het verwijderen van de fiets.

Bezwaarde stelt dat geen sprake is geweest van enige vooraankondiging of waarschuwing dat de
fiets verwijderd zou worden. Volgens [NAAM] zat er geen sticker op de fiets. In dit verband
overweegt de commissie het volgende.

Volgens de uitspraak van de Rechtbank Den Haag van 10 oktober 20162 is de sticker op de fiets het
besluit. Op de foto die de handhaver heeft gemaakt op het moment van verwijderen van de fiets,
is te zien dat de fiets van [NAAM] voorzien was van een sticker. Herhaald wordt dat uit het
constateringsformulier blijkt dat de sticker op 15 mei 2019 om 07:30 uur is aangebracht. Op de
sticker staat vermeld dat de fiets verwijderd wordt vanaf 08:30 uur. Uit het constateringsformulier
blijkt dat de fiets op 15 mei 2019 om 10:39 uur is verwijderd. Nu uit het constateringsformulier
volgt dat er wel degelijk een besluit met een begunstigingstermijn is gegeven, wordt het bezwaar
van [NAAM] niet gevolgd.

2 Rb Den Haag, 10 oktober 2016, ECLI:NL:RBDHA:2016:12168

Tot slot stelt [NAAM] zich op het standpunt dat haar fiets niet hinderlijk geparkeerd stond.
Overwogen wordt dat de plek waar [NAAM] haar fiets heeft geparkeerd onder het aangewezen
gebied valt. Dit betekent dat fietsen die buiten de daarvoor bestemde parkeervoorziening staan
geparkeerd, kunnen worden verwijderd. Het veroorzaken van hinder is hiervoor geen vereiste.

Concluderend is de commissie van oordeel dat de fiets terecht en op juiste wijze is verwijderd, en
dat er geen omstandigheden zijn gebleken die tot een andere beslissing hadden moeten leiden.
Bezwaarde komt dan ook niet in aanmerking voor vergoeding van de gemaakte kosten.

7. Conclusie
Gelet op het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

[NAAM]