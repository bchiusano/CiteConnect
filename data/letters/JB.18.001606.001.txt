Advies van de bezwaarschriftencommissie Juridisch Bureau

Aan           Het college van burgemeester en wethouders van gemeente Amsterdam
Griffienummer JB.18.001606.001

Datum         5 juni 2018
Onderwerp     Advies naar aanleiding van het bezwaarschrift van de heer Emmen

Geacht college,

1. Inleiding
Op 19 maart 2018 heeft de handhaver, namens u, de bakfiets van de heer [NAAM] (hierna:
bezwaarde) verwijderd van de locatie Argonautenstraat en opgeslagen bij het Fietsdepot. De
bakfiets van bezwaarde is volgens het besluit een verlaten fiets. Het besluit is op 30 januari 2018
bekendgemaakt.

Tegen dit besluit is op 13 april 2018 een bezwaarschrift ingediend. Bij brief van 16 april 2018 is de
ontvangst van het bezwaarschrift bevestigd.

2. Ontvankelijkheid
Alvorens het bezwaarschrift inhoudelijk kan worden behandeld, dient beoordeeld te worden of het
bezwaarschrift ontvankelijk is. De commissie overweegt daartoe het volgende.

Het besluit is bekend gemaakt op 30 januari 2018. De termijn voor het indienen van het
bezwaarschrift ving aan op 31 januari 2018. Volgens de uitspraak van 10 oktober 2016 Rechtbank
Den Haag1 is de sticker op de fiets het besluit. Gelet op artikel 6:7 jo. 6:8 van de Algemene wet
bestuursrecht (hierna: Awb) was 14 maart 2018 de laatste dag waarop het bezwaarschrift kon
worden ingediend. Het bezwaarschrift is op 13 april 2018 door het stadsdeel ontvangen. Daarmee
staat vast dat het bezwaarschrift niet tijdig is ingediend.

De vraag is vervolgens of de termijnoverschrijding verschoonbaar is te achten. Slechts in zeer
bijzondere gevallen wordt het bezwaarschrift bij te late indiening in behandeling genomen.
[NAAM] moet dan aantonen dat het hem niet aan te rekenen is, dat hij te laat is met zijn
bezwaarschrift.

[NAAM] is per brief van 16 april 2018 in de gelegenheid gesteld om uiterlijk 30 april 2018  te
laten weten wat de redenen zijn van de termijnoverschrijding. [NAAM] heeft per e-mail van 18
april 2018 hierop gereageerd.

1 ECLI:NL:RBDHA:2016:12168

[NAAM] heeft aangevoerd dat hij nooit een sticker op de bakfiets heeft aangetroffen, en
betwijfelt of de bakfiets Ã¼berhaupt is gestickerd. [NAAM] geeft aan dat hij daardoor niet op de
hoogte was van de stickerdatum van 30 januari 2018. [NAAM] geeft aan dat hij het
bezwaarschrift heeft ingediend nadat hij de bakfiets heeft opgehaald bij het Fietsdepot. Tevens is
op 29 mei 2018 telefonisch contact geweest met bezwaarde, waarbij hij heeft aangegeven dat hij
het bezwaarschrift per gewone post heeft ingediend.

Overwogen wordt dat uit de door bezwaarde gegeven toelichting niet is gebleken dat bezwaarde
een geldige reden voor termijnoverschrijding had. De bakfiets van bezwaarde is later weggeknipt
dan de aangegeven verwijderdatum op de sticker. Zoals reeds besproken was 14 maart 2018 de
laatste dag waarop het bezwaarschrift kon worden ingediend. De bakfiets is echter op 19 maart
2018 verwijderd.

Volgens vaste rechtspraak kan bezwaarde geen aanspraak maken op een volledig nieuwe termijn.
In de jurisprudentie wordt in beginsel een termijn van twee weken voldoende geacht, nadat
bezwaarde op de hoogte is geraakt van het bestaan van een besluit. [NAAM] heeft aangevoerd
nooit een sticker te hebben gezien op de bakfiets. Wel heeft bezwaarde op 27 maart 2018 zijn
bakfiets bij het Fietsdepot opgehaald, en is vanaf dat moment op de hoogte geraakt van het
bestaan van een besluit. Dit betekent dat 10 april 2018 de laatste dag was waarop het
bezwaarschrift kon worden ingediend.

Het bezwaarschrift is op 13 april 2018 door het stadsdeel ontvangen. [NAAM] heeft op 29 mei
2018 telefonisch aangegeven dat hij het bezwaarschrift per gewone post via PostNL heeft
verzonden. Op het poststuk ontbrak echter een poststempel. Volgens rechtspraak moet worden
aangenomen dat, bij het ontbreken van een poststempel, een poststuk tijdig is bezorgd indien het
op de eerste of tweede werkdag na het einde van de bezwaartermijn is ontvangen.2 De
bezwaartermijn eindigde op 10 april 2018, dus diende het bezwaarschrift uiterlijk 12 april 2018
door het stadsdeel te zijn ontvangen. Het bezwaarschrift is echter op 13 april 2018 ontvangen. In
het geval dat een poststuk later dan de eerste of tweede werkdag na de bezwaartermijn is
ontvangen verschuift de bewijslast naar de bezwaarde, die dan zal moeten aantonen dat het stuk
wel degelijk tijdig per post is verzonden. [NAAM] heeft zulks niet aangetoond. Daarmee staat
vast dat het bezwaarschrift niet tijdig is ingediend.

Geconcludeerd wordt dat niet is gebleken dat het bezwaarde niet aangerekend kan worden dat er
niet tijdig bezwaar is ingediend.

2 ECLI:NL:HR:2011:BT7470

3. Advies
Op grond van het vorenstaande adviseer ik u:
-  Het bezwaarschrift van 13 april 2018 niet-ontvankelijk te verklaren.

Amsterdam, 5 juni 2018

Mw. [NAAM]