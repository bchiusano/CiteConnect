Advies van de bezwaarschriftencommissie Juridisch Bureau
Aan           Het college van burgemeester en wethouders van Amsterdam
Zaaknummer    JB.21.006499.001
Datum         1 juli 2021
Onderwerp     Advies naar aanleiding van het bezwaarschrift van [NAAM]

Geacht college,

1. Inleiding
Op 8 maart 2021 om 11:57 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond het Leidseplein (Korte Leidsedwarsstraat) en
opgeslagen bij het Fietsdepot. De fiets van bezwaarde stond volgens het besluit niet geparkeerd in
de daarvoor bestemde voorziening. Het besluit is op 8 maart 2021 om 08:20 uur bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] voert aan dat zijn fiets voor zijn woning is verwijderd zonder enige
aankondiging of waarschuwing.
. [NAAM] voert aan sinds kort woonachtig te zijn in de Leidsedwarsstraat. Hij was zich er
niet van bewust dat hij zijn fiets niet tegenover zijn deur mocht plaatsen. Verderop in de
straat staan er volgens bezwaarde altijd veel fietsen geparkeerd.

4. Horen van bezwaarde
In het bezwaarschrift stond geen telefoonnummer vermeld. Op 17 mei 2021, 3 juni 2021 en 14 juni
2021 heeft de behandelend jurist een e-mail gestuurd om bezwaarde in de gelegenheid te stellen
het bezwaarschrift mondeling of per e-mail toe te lichten. [NAAM] heeft hierop niet
gereageerd. Tegen deze achtergrond behandelen wij het bezwaarschrift op basis van het dossier.

5. Juridisch kader
Ingevolge artikel 4.27 lid 3 en 4 APV kan in het belang van de veiligheid en ter voorkoming van
hinder een gebied worden aangewezen waarin fietsen uitsluitend in de daarvoor bestemde
voorziening (lees: een fietsenrek of fietsparkeervak) mogen worden geparkeerd. Door het
intensief gebruik en hoge fiets parkeerdruk is het gebied rond het Leidseplein door het college van
burgemeester en wethouders aangewezen als gebied waarin het verboden is om fietsen buiten de
daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied gebruik maken de ruimte
te geven. Door middel van informatieborden wordt gewezen op het verbod op buiten de rekken te
parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets staat voor een muur geparkeerd,
en niet in een daarvoor bestemde fietsvoorziening. Voor een handhaver is bepalend hoe hij de
fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 8 maart 2021 om 08:20 uur is aangebracht, en dat de fiets dezelfde dag om 11:57 uur
is verwijderd.

1 Gemeenteblad 13 maart 2020, nr. 65635, 'Besluit van burgemeester en wethouders van de gemeente Amsterdambetreffende
aanwijzing van stadsdeel Centrum als gebied met een maximale(brom-)fietsparkeerduur van zes weken, met uitzondering van
het gebied rond NS-station Amsterdam Centraal- de aanwijzing van gebied Leidseplein en omgeving als gebied waar fietsen en
bromfietsen uitsluitend geplaatst mogen worden in de voor die categorie bestemde parkeervoorzieningen'.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde voert aan dat zijn fiets voor zijn woning is verwijderd zonder enige aankondiging of
waarschuwing. [NAAM] voert aan sinds kort woonachtig te zijn in de Leidsedwarsstraat. Hij was
zich er niet van bewust dat hij zijn fiets niet tegenover zijn deur mocht plaatsen. Verderop in de
straat staan er volgens bezwaarde altijd veel fietsen geparkeerd. De commissie overweegt hiertoe
als volgt.

Herhaald wordt dat het in dit aangewezen gebied verboden is fietsen buiten een
parkeervoorziening te plaatsen. Dit verbod wordt gehandhaafd teneinde de voetgangers die van
het gebied gebruik maken de ruimte te geven. Dat betekent dat fietsen, die buiten de daarvoor
bestemde voorziening staan geparkeerd, kunnen worden verwijderd. Het veroorzaken van hinder
is daarbij niet van belang. Uit het constateringsformulier en de foto's, die zijn gemaakt bij de
verwijdering van de fiets, blijkt dat de fiets van bezwaarde voor een muur geparkeerd stond en dus
buiten een parkeervoorziening is aangetroffen. Voor de handhaver is bepalend hoe hij de fiets
aantreft.  Daarnaast is op de foto's die op het moment van verwijderen van de fiets door de
handhaver zijn gemaakt, te zien dat de fiets van bezwaarde voorzien was van een sticker.
Herhaald wordt dat uit het constateringsformulier blijkt dat de sticker op 8 maart 2021 om 08:20
uur is aangebracht. Op de sticker staat vermeld dat de fiets verwijderd wordt op 8 maart 2021
vanaf 09:20 uur. Uit het constateringsformulier blijkt dat de fiets op 8 maart 2021 om 11:57 uur is
verwijderd. Nu uit het constateringsformulier volgt dat er wel degelijk een besluit met een
begunstigingstermijn is gegeven, wordt het bezwaar van bezwaarde niet gevolgd.

Verder merkt de commissie op dat door middel van informatieborden op de locatie Leidseplein
wordt gewezen op het verbod om de fiets buiten de parkeervoorziening te parkeren. Ook op de
website www.amsterdam.nl/fiets wordt dit verbod kenbaar gemaakt. Ten overvloede wordt nog
opgemerkt dat het echter niet de borden zijn die het parkeerverbod in het leven roepen. Het is de
bevoegdheid in de APV en het Aanwijzingsbesluit die maken dat er een bepaald regime geldt in
het gebied. Het al dan niet aanwezig zijn van een bord doet daarom niet af aan de geldende regels,
waarbij wordt verwezen naar de uitspraak van de Afdeling bestuursrechtspraak van de Raad van
State van 2 juli 2014.2

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

2 Raad van State 2 juli 2014, ECLI:NL:RVS:2014:2398.

Mevrouw [NAAM]