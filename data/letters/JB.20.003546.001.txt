Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.20.003546.001
Datum        27 maart 2020
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 12 februari 2020 om 19:33 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond de Rode Loper (Ferdinand Bolstraat) te Amsterdam en
opgeslagen bij het Fietsdepot. De fiets van bezwaarde stond volgens het besluit niet geparkeerd in
de daarvoor bestemde voorziening. Het besluit is op 12 februari 2020 om 18:27 uur
bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  Het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat zij al bijna één jaar op de Albert Cuypstraat woont en zij parkeert
haar fiets altijd netjes in de vakken op de Ferdinand Bolstraat. [NAAM] let altijd extra
goed op of de fiets binnen de belijning staat, omdat zij weet dat op de locatie geregeld
fietsen worden weggehaald die buiten de voorziening staan.
. [NAAM] stelt de fiets binnen het fietsparkeervak te hebben gezet. Zij geeft aan dat
iemand haar fiets moet hebben verplaatst of dat deze door de sterke wind van afgelopen
weken is omgewaaid.

. [NAAM] geeft tot slot aan dat zij een sticker heeft ontvangen en dat haar fiets één uur
later is verwijderd. Zij is binnen dit uur niet in de buurt geweest om te zien dat haar fiets
buiten de fietsparkeervoorziening stond.

4. Horen van bezwaarde
Op 26 maart 2020 is er telefonisch contact geweest met bezwaarde. [NAAM] benadrukt
hetgeen zij in haar bezwaarschrift heeft aangegeven. [NAAM] heeft daarnaast het volgende
aangevoerd:
. [NAAM] geeft aan dat het heeft plaatsgevonden in de week dat er een storm was.
.  Zij kreeg van Swapfiets een bericht dat de fiets was meegenomen naar het Fietsdepot.
. [NAAM] geeft aan dat op de sticker de tijd van één uur stond. Zij heeft geen
mogelijkheid gehad om erachter te komen dat haar fiets buiten de parkeervoorziening
stond.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsparkeervak of fietsenrek) mogen
worden geparkeerd. Door het intensief gebruik en hoge fietsparkeerdruk is het gebied rond de
Rode Loper door het college van burgemeester en wethouders aangewezen als gebied waarin het
verboden is om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied gebruik maken de ruimte
te geven. Door middel van informatieborden wordt gewezen op het verbod op buiten de rekken te
parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond op de stoep en niet
geparkeerd in een fietsparkeervak. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

1 Aanwijzingsbesluit Rode Loper Zuid, nr. 181437 d.d. 23 augustus 2018.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 12 februari 2020 om 18:27 uur is aangebracht, en dat de fiets op diezelfde dag om
19:33 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] geeft aan dat zij al bijna één jaar op de Albert Cuypstraat woont en zij parkeert haar
fiets altijd netjes in de vakken op de Ferdinand Bolstraat. [NAAM] let altijd extra goed op of de
fiets binnen de belijning staat, omdat zij weet dat op de locatie geregeld fietsen worden
weggehaald die buiten de voorziening staan. [NAAM] stelt de fiets binnen het fietsparkeervak
te hebben gezet. Zij geeft aan dat iemand haar fiets moet hebben verplaatst of dat deze door de
sterke wind van afgelopen weken is omgewaaid. De commissie overweegt hiertoe het volgende.

De commissie twijfelt niet aan de goede intenties van bezwaarde. Herhaald wordt dat uit het
constateringsformulier en de foto's die zijn gemaakt bij de verwijdering van de fiets, blijkt dat de
fiets buiten de fietsvoorziening is aangetroffen. De fiets stond op de stoep en niet geparkeerd in
een fietsparkeervak. Voor een handhaver is bepalend hoe hij de fiets aantreft. Helaas komt het
voor dat fietsen door anderen worden verplaatst. Hoe vervelend dit ook is, verwacht mag worden
dat degene die haar fiets los in een fietsparkeervak stalt weet dat er een risico op verplaatsing aan
kleeft. Er kan ook voor gekozen worden om de fiets, vaak op wat meer afstand van de
bestemming, in een fietsenrek te stallen. De fiets kan dan ook worden vastgezet zodat het risico
op verplaatsing door de weersomstandigheden wordt verkleind. Overwogen wordt dat het voor
risico van degene die haar fiets stalt hoort te blijven, dat de fiets verplaatst kan worden als de fiets
los in een fietsparkeervak wordt geplaatst.

[NAAM] geeft daarnaast aan dat zij een sticker heeft ontvangen en dat haar fiets één uur later is
verwijderd. Zij is binnen dit uur niet in de buurt geweest van haar fiets. Zij heeft geen mogelijkheid
gehad om erachter te komen dat haar fiets buiten de parkeervoorziening stond. De commissie
overweegt hiertoe het volgende.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd

geparkeerde fietsen niet wenselijk geacht en zou in feite leiden tot het gedogen van
overtredingen. Dat de eigenaar van de fiets niet binnen die termijn de overtreding ongedaan heeft
kunnen maken doordat zij niet in de buurt van haar fiets is geweest, doet daar niet aan af.
Bovendien heeft de Rechtbank Amsterdam met de uitspraak van 26 september 2018 te kennen
gegeven dat het verlenen van een begunstigingstermijn van één uur niet onredelijk is, in het geval
van binnen het aangewezen gebied buiten de daarvoor bestemde voorziening geparkeerde
fietsen.2

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mw. [NAAM] Rb Amsterdam, 26 september 2018, ECLI:NL:RBAMS:2018:751