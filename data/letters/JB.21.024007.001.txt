Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.21.024007.001
Datum         24 maart 2022
Onderwerp     Advies naar aanleiding van het bezwaarschrift van [NAAM] Tel

Geacht college,

1. Inleiding
Op 27 oktober 2021 om 13:55 uur heeft de handhaver, namens u, de fiets van [NAAM] Tel
(hierna: bezwaarde) verwijderd uit het gebied rond het NS-station Amsterdam Centraal
(Stationsplein) en opgeslagen bij het Fietsdepot. De fiets van bezwaarde stond volgens het besluit
niet geparkeerd in de daarvoor bestemde voorziening. Het besluit is op 26 oktober 2021 om 09:10
uur bekendgemaakt. Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren uit het bezwaarschrift als volgt:
. [NAAM] geeft aan dat Handhaving geheel onterecht haar fiets heeft verwijderd en haar
kettingslot heeft doorgeknipt.
. [NAAM] stelt haar fiets met een groot kettingslot in het fietsenrek geplaatst te hebben,
om zo verwijdering tegen te gaan.
.  Het kettingslot heeft bezwaarde aan de fiets en aan het fietsenrek vastgemaakt.
. [NAAM] geeft aan het een treurige gebeurtenis te vinden. Het enige wat zij zou kunnen
bedenken is dat iemand anders haar fiets uit het fietsenrek heeft gehaald, om vervolgens
zijn of haar eigen fiets in het fietsenrek te kunnen plaatsen.
. [NAAM] denkt dat er een groot misverstand heeft plaatsgevonden, omdat haar fiets
met een kettingslot aan het fietsenrek vaststond.
. [NAAM] geeft aan dat zij de tijd wat dit geregel haar allemaal heeft gekost helaas niet
terug zal kunnen krijgen, maar zij ontvangt graag het geld wat het haar heeft gekost
terug.

4. Horen van bezwaarde
Bezwaarde is bij e-mail van 28 februari 2022 in de gelegenheid gesteld om haar bezwaarschrift
telefonisch of schriftelijk nader toe te lichten. Op 8 maart 2022 heeft bezwaarde per e-mail
gereageerd en aangegeven geen verdere aanvullingen te hebben.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, een fietsparkeervak of
fietsnietje) mogen worden geparkeerd. Door het intensief gebruik en hoge fietsparkeerdruk is het
gebied rond het NS-station Amsterdam Centraal door het college van burgemeester en
wethouders aangewezen als gebied waarin het verboden is om fietsen buiten de daarvoor
bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de rekken
te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond tussen twee fietsenrekken in
geparkeerd en stond niet met een wiel in een wielsleuf. Voor een handhaver is bepalend hoe hij de
fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 26 oktober 2021 om 09:10 uur is aangebracht, en dat de fiets op 27 oktober 2021 om
13:55 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde geeft aan dat Handhaving geheel onterecht haar fiets heeft verwijderd en haar
kettingslot heeft doorgeknipt. [NAAM] stelt haar fiets met een groot kettingslot in het
fietsenrek geplaatst te hebben om zo verwijdering tegen te gaan. [NAAM] geeft aan het een
treurige gebeurtenis te vinden. Het enige wat zij zou kunnen bedenken is dat iemand anders haar
fiets uit het fietsenrek heeft gehaald om vervolgens zijn of haar eigen fiets in het fietsenrek te
kunnen plaatsen. De commissie overweegt hiertoe het volgende.

De commissie herhaalt dat de fiets van bezwaarde in het aangewezen gebied stond geparkeerd.
Dit betekent dat fietsen, die niet in de daarvoor bestemde parkeervoorziening staan, mogen
worden verwijderd. Opgemerkt wordt dat de gebieden rond alle NS-stations in Amsterdam, zijn
aangewezen als gebied waar het verboden is een fiets buiten de daarvoor bestemde voorziening
te parkeren. De commissie merkt op dat door middel van informatieborden op de locatie wordt
gewezen op het verbod om de fiets buiten de parkeervoorziening te parkeren. Ook op de website
www.amsterdam.nl/fiets wordt dit verbod kenbaar gemaakt.

Het komt helaas voor dat in het rek geplaatste fietsen eruit worden gehaald zodat iemand anders
zijn of haar fiets op die plek in het rek kan zetten. Hoe vervelend dit voor bezwaarde ook is, het is
haar verantwoordelijkheid om de fiets zo te stallen dat dit niet kan gebeuren. Ook als een
(ketting)slot gebruikt wordt om de fiets aan het rek te bevestigen, moet dat slot zó bevestigd
worden dat niet teveel ruimte bestaat om de fiets uit het rek te halen.

Uit het constateringsformulier en de foto's die zijn gemaakt bij de verwijdering van de fiets blijkt
dat de fiets tussen twee fietsenrekken in stond geparkeerd en dus buiten de voorziening is
aangetroffen. Ter verduidelijking wordt benoemd dat indien een fiets met een wiel in een wielsleuf
staat, de fiets niet uit steekt. Uit de foto's blijkt dat de fiets met het achterwiel ruim uitsteekt. De
fiets is terecht verwijderd. Tegen deze achtergrond wordt bezwaarde niet gevolgd in haar
bezwaren.

6.3 Ten aanzien van de kosten
Bezwaarde geeft aan dat zij de tijd wat dit geregel haar allemaal heeft gekost helaas niet terug zal
kunnen krijgen, maar zij ontvangt graag het geld wat het haar heeft gekost wel terug. De
commissie overweegt hiertoe het volgende.

Overwogen wordt dat de tijd die iemand kwijt is met het schrijven van het bezwaar, en alles wat
daaruit voortvloeit, gevolg is van deelname aan het maatschappelijk verkeer. Uit de jurisprudentie
valt af te leiden dat de tijd die bezwaarde heeft gestoken in het opstellen en indienen van het
bezwaarschrift niet voor vergoeding in aanmerking komen.2

Ten aanzien van de door bezwaarde aan het Fietsdepot betaalde administratiekosten en het
opengebroken slot wordt overwogen dat bezwaarde alleen in aanmerking komt voor een
vergoeding, indien blijkt dat niet de juiste procedure voor verwijdering is gevolgd. Hiervan is geen
sprake. De handhavers hebben het (ketting)slot doorgeslepen om de fiets te kunnen verwijderen.
De kosten die hieruit voortvloeien voor bezwaarde dienen voor haar risico te blijven. Hoewel het
betreurenswaardig is dat bezwaarde haar slot niet meer kan hergebruiken, leidt dit niet tot een
kostenvergoeding.

7. Conclusie
Op grond van het voorgaande is de commissie van oordeel dat het bezwaar ongegrond is en dat
het bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mevrouw [NAAM] Gerechtshof Den Haag 10 juni 2014, ECLI:NL:GHDHA:2014:213