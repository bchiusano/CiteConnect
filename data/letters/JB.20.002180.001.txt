Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.20.002180.001
Datum         30 maart 2020
Onderwerp     Advies naar aanleiding van het bezwaarschrift van [NAAM]

Geacht college,

1. Inleiding
Op 4 februari 2020 om 11:26 uur heeft de handhaver, namens u, de fiets van [NAAM]
(hierna: [NAAM]) verwijderd uit het gebied rond het NS-station Amsterdam Muiderpoort
(Oosterspoorplein) en opgeslagen bij het Fietsdepot. De fiets van [NAAM] stond volgens het
besluit niet geparkeerd in de daarvoor bestemde voorziening. Het besluit is op 4 februari 2020 om
09:25 uur bekendgemaakt. Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren uit het bezwaarschrift als volgt:
. [NAAM] geeft aan dat zij haar fiets bijna dagelijks op die plek parkeert en slechts één
keer een sticker kreeg.
. [NAAM] geeft aan dat zij het nut van verwijderen niet ziet. De fietsen die zijn
verwijderd zijn vervangen door een nieuwe rij fietsen.
. [NAAM] stelt dat het voor haar en anderen niet duidelijk was dat daar geen fietsen
geparkeerd mogen worden.
. [NAAM] stelt dat er door de stad heen veel meer verwaarloosde en foutgeparkeerde
fietsen staan.
. [NAAM] vraagt zich af of er twee opties zijn: je fiets fout parkeren of je fiets in een
fietsparkeervak neerzetten en het risico lopen dat je fiets gestolen wordt.
. [NAAM] geeft aan dat ze geen waarschuwing in de vorm van een sticker heeft
gekregen, omdat de fietsen een paar uur na het parkeren zijn weggehaald.
. [NAAM] stelt dat er in de hele stad te weinig plek is om fietsen te parkeren.

. [NAAM] geeft aan dat zij graag de kosten vergoed zou willen krijgen voor een nieuw
slot, voor de ophaalkosten en voor de reiskosten.

4. Horen van [NAAM]
Op 17 maart 2020 is er telefonisch contact geweest met [NAAM]. [NAAM] heeft ingestemd
met telefonisch horen. [NAAM] herhaalt hetgeen zij in haar bezwaarschrift heeft benoemd.
[NAAM] heeft daarnaast samengevat het volgende aangevoerd:
. [NAAM] geeft aan dat op de plek waar haar fiets is verwijderd, altijd fietsen staan.
. [NAAM] geeft aan dat er staat aangegeven dat de fietsen in de rekken geparkeerd
dienen te worden, maar dat ze de situatie niet duidelijk vindt. [NAAM] spreekt van
`burger pesten'.
. [NAAM] geeft aan dat zij haar fiets niet in een wielsleuf heeft geparkeerd, omdat er in
het fietsenrek anderhalve meter lang wielsleuven ontbreken.
. [NAAM] begrijpt niet waarom de wielsleuven ontbreken en waarvoor het is bedoeld.

Op 24 maart 2020 heeft [NAAM] een aantal foto's van de situatie toegestuurd om de situatie
toe te lichten. [NAAM] heeft samengevat het volgende aangevoerd:
. [NAAM] geeft aan dat er meerdere rijen fietsenrekken bij het station staan, waar je
fietsen aan beide kanten kan parkeren.
. [NAAM] geeft aan dat aan het einde van een fietsenrek, anderhalve meter aan
wielsleuven ontbreekt. [NAAM] heeft daar haar fiets neergezet. [NAAM] stelt dat dit
een parkeervak is zonder wielsleuven.
. [NAAM] stelt dat iedere dag verschillende mensen hun fiets op deze plek neerzetten en
dat het niet evident is dat daar geen fietsen zouden mogen staan.
. [NAAM] geeft aan dat er naast en tussen iedere rij van fietsenrekken een tegel ligt met
daarop: ``in de rekken/vakken'' en ``max. 14 dagen''.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek) mogen worden geparkeerd.
Door het intensief gebruik en hoge fietsparkeerdruk is het gebied rond het NS-station Amsterdam
Muiderpoort door het college van burgemeester en wethouders aangewezen als gebied waarin het
verboden is om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

1 Gemeenteblad van 3 mei 2016,nr 55896, 'Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de rekken
te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond naast een fietsenrek en niet
in een wielsleuf. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 4 februari 2020 om 09:25 uur is aangebracht, en dat de fiets op 4 februari 2020 om
11:26 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] stelt dat het voor haar en anderen niet duidelijk was dat daar geen fietsen geparkeerd
mogen worden. [NAAM] geeft aan dat er staat aangegeven dat de fietsen in de rekken
geparkeerd dienen te worden, maar dat zij de situatie niet duidelijk vindt. [NAAM] stelt dat
iedere dag verschillende mensen hun fiets op deze plek neerzetten. [NAAM] spreekt van
`burger pesten'. De commissie overweegt hiertoe het volgende.

De commissie merkt op dat het spijtig is dat het voor [NAAM] onrechtmatig voelt en twijfelt
niet aan de goede intenties van [NAAM]. Dit leidt er echter niet toe dat de bezwaren
gehonoreerd kunnen worden. Juist in gebieden als het gebied rond NS-Station Amsterdam
Muiderpoort is de parkeerdruk dusdanig hoog dat strikte handhaving van groot belang is. Dit
betekent dat het maken van uitzonderingen de verkeerssituatie in een dergelijk gebied niet ten
goede komt. Het is vervelend dat [NAAM] niet op de hoogte was van de geldende regeling
waardoor zij haar fiets buiten de voorziening geparkeerd heeft. Door middel van informatieborden

wordt uitsluitend gewezen op het verbod om buiten de rekken te parkeren. Het zijn niet de borden
die het parkeerverbod in het leven roepen. Het is de bevoegdheid in de APV en het
Aanwijzingsbesluit die maken dat er een bepaald regime geldt in het gebied. Het al dan niet
aanwezig zijn van een bord doet daarom niet af aan de geldende regels.2 Van een
verkeersdeelnemer mag immers worden verwacht dat hij onderzoek doet naar de ter plaatse
geldende verkeerssituatie.

[NAAM] geeft aan dat er meerdere rijen fietsenrekken bij het station staan, waar je fietsen aan
beide kanten kan parkeren. [NAAM] geeft aan dat aan het einde van een fietsenrek, anderhalve
meter aan wielsleuven ontbreekt. [NAAM] heeft daar haar fiets neergezet. [NAAM] stelt dat
iedereen zijn of haar fiets daar neerzet. [NAAM] stelt dat dit een parkeervak is zonder
wielsleuven. [NAAM] geeft aan dat er naast en tussen iedere rij fietsenrekken een tegel ligt met
daarop: ``in de rekken/vakken'' en ``max. 14 dagen''. De commissie overweegt hiertoe het
volgende.

Een fietsenrek is zo ingericht en vormgegeven dat het voor de gebruiker daarvan eenduidig is hoe
op een juiste wijze de fiets in het fietsenrek geplaatst dient te worden. Bij een fietsenrek met
wielsleuven mag verwacht worden dat de gebruiker weet dat als de fiets niet met het wiel in een
wielsleuf wordt gezet, de fiets onjuist in het fietsenrek staat geparkeerd. Een fietsvoorziening in
vorm van een vak betreft altijd een door witte lijnen gemarkeerd gebied. Dat de natuurlijke
inrichting van het gebied bij [NAAM] de veronderstelling heeft gewekt dat het zou gaan om een
dergelijk vak, is betreurenswaardig maar maakt niet dat het als vak aangemerkt kan worden.

[NAAM] geeft aan dat ze geen waarschuwing in de vorm van een sticker heeft gekregen, omdat
de fietsen een paar uur na het parkeren zijn weggehaald. De commissie overweegt hiertoe het
volgende.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. Dat de eigenaar van de fiets niet binnen die termijn de overtreding ongedaan heeft
kunnen maken in verband met bijvoorbeeld werktijden, doet daar niet aan af. Bovendien heeft de
Rechtbank Amsterdam met de uitspraak van 26 september 2018 te kennen gegeven dat het
verlenen van een begunstigingstermijn van één uur niet onredelijk is, in het geval van binnen het
aangewezen gebied buiten de daarvoor bestemde voorziening geparkeerde fietsen.3

2 Raad van State 2 juli 2014, ECLI:NL:RVS:2014:2398.
3 Rb Amsterdam, 26 september 2018, ECLI:NL:RBAMS:2018:7511.

[NAAM] geeft aan dat zij haar fiets bijna dagelijks op die plek parkeert en slechts één keer een
sticker kreeg. [NAAM] geeft verder aan dat zij het nut van verwijderen niet ziet. De fietsen die
zijn verwijderd zijn vervangen door een nieuwe rij fietsen. [NAAM] stelt dat er door de stad
heen veel meer verwaarloosde en foutgeparkeerde fietsen staan. De commissie overweegt hiertoe
het volgende.

Herhaald wordt dat gelet op de druk op de openbare ruimte in het gebied rond het NS-station
Muiderpoort en de aanzuigende werking van verkeerd geparkeerde fietsen het niet wenselijk is om
de overtreding te dogen. Na het verstrijken van de begunstigingstermijn was het verwijderen van
de fiets de enige manier om overtreding te beëindigen. Overwogen wordt dat de gevolgen die
daaruit voortvloeien voor rekening komen van de overtreder. Niet alle fietsen die niet correct
geparkeerd zijn worden verwijderd, de handhavingscapaciteit is namelijk beperkt. Dat andere
fietsen niet zijn verwijderd, leidt er niet toe dat [NAAM] haar fiets onterecht is verwijderd.

[NAAM] vraagt zich af of er twee opties zijn: je fiets fout parkeren of je fiets in een
fietsparkeervak neerzetten en het risico lopen dat je fiets gestolen wordt. De commissie
overweegt hiertoe het volgende.

Het is inderdaad niet mogelijk een fiets in een gemarkeerd vak zó te stallen dat een ander deze
niet kan verschuiven: er is immers geen nietje of fietsenrek waaraan de fiets bevestigd kan
worden. De commissie overweegt dat degene die zijn fiets stalt in een fietsparkeervak weet dat de
fiets nergens aan vastgemaakt kan worden. Het is dan zijn of haar keuze de fiets daar in te zetten.
De fietser kan er ook voor kiezen de fiets in een fietsenrek op wat meer afstand van de
bestemming te plaatsen. Vaak is er in de nabije omgeving nog wel een voorziening waar wel
ruimte is om de fiets te parkeren.

[NAAM] stelt dat er in de hele stad te weinig plek is om fietsen te parkeren. De commissie
overweegt hiertoe het volgende.

Het is bekend dat de fietsparkeerdruk in Amsterdam hoog is. Indien er op de betreffende locatie
geen vrije plek voorhanden is betekent dit nog niet dat een fiets buiten het rek mag worden
geplaatst. Er is echter op loopafstand vaak nog wel een voorziening te vinden waar wel ruimte is
om de fiets te parkeren. Daarbij wordt er hard gewerkt aan het uitbreiden van fietsenstallingen op
bekende knelpunten.

6.3 Ten aanzien van de kosten
[NAAM] geeft aan dat zij graag de kosten vergoed zou willen krijgen voor een nieuw slot, voor
de ophaalkosten en voor de reiskosten. De commissie overweegt hiertoe het volgende.

Ten aanzien van de door [NAAM] aan het Fietsdepot betaalde administratiekosten en het
opengebroken slot wordt overwogen dat [NAAM] alleen in aanmerking komt voor een
vergoeding, indien blijkt dat niet de juiste procedure voor verwijdering is gevolgd. De handhavers
hebben het (ketting)slot doorgeslepen om de fiets te kunnen verwijderen. Aangezien de fiets

terecht is verwijderd komt deze schade niet voor vergoeding in aanmerking. Hoewel het
betreurenswaardig is dat [NAAM] zijn slot niet meer kan hergebruiken, leidt dit niet tot een
kostenvergoeding.

[NAAM] verzoekt tot slot om vergoeding van gemaakte kosten voor het openbaar vervoer. Nu
op grond van het eerder genoemde is geoordeeld dat de fietsen op juiste gronden verwijderd en
meegenomen zijn, is er geen aanleiding om over te gaan tot vergoeding van de overige gemaakte
kosten. De commissie is derhalve van oordeel dat het verzoek tot vergoeding van hiervoor
genoemde kosten afgewezen dient te worden.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mw. [NAAM]