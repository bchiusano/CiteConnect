Advies van de bezwaarschriftencommissie Juridisch Bureau

Aan           Het college van burgemeester en wethouders van Amsterdam
Zaaknummers   JB.18.003939.001, JB.18.003941.001, JB.18.003942.001 en JB.18.003946.001
Datum         18 juni 2018
Onderwerp     Advies naar aanleiding van het bezwaarschrift van mevrouw [NAAM]

Geacht college,

1. Inleiding
Op 26 september 2017 heeft de handhaver, namens u, vier fietsen van [NAAM] (hierna: bezwaarde)
verwijderd van de locatie Latherusstraat en opgeslagen bij het Fietsdepot. De fietsen van bezwaarde
waren volgens de besluiten verlaten fietsen. Volgens de constateringsformulieren zijn de besluiten
op 2 september 2017 bekendgemaakt.

Tegen deze besluiten is een bezwaarschrift ingediend. Het bezwaarschrift is ontvangen op 14 mei
2018. Bij brief van 7 juni 2018 is de ontvangst van het bezwaarschrift bevestigd.

2. Ontvankelijkheid
Alvorens het bezwaarschrift inhoudelijk kan worden behandeld, dient beoordeeld te worden of het
bezwaarschrift ontvankelijk is. De commissie overweegt daartoe het volgende.

De besluiten zijn bekend gemaakt op 2 september 2017. De termijn voor het indienen van het
bezwaarschrift ving aan op 3 september 2017. Volgens de uitspraak van 10 oktober 2016
Rechtbank Den Haag1 is de sticker op de fiets het besluit. Gelet op artikel 6:7 jo. 6:8 van de
Algemene wet bestuursrecht (hierna: Awb) liep de termijn van zes weken tot en met 14 oktober
2017. Aangezien dit een zaterdag was, was 16 oktober 2017 de laatste dag waarop het
bezwaarschrift kon worden ingediend. Het bezwaarschrift is via een klachtenmelding op 14 mei
2018 ontvangen. Daarmee staat vast dat het bezwaarschrift niet tijdig is ingediend.

De vraag is vervolgens of de termijnoverschrijding verschoonbaar is te achten. Slechts in zeer
bijzondere gevallen wordt het bezwaarschrift bij te late indiening in behandeling genomen.
Bezwaarde moet dan aantonen dat het haar niet aan te rekenen is, dat zij te laat is met haar
bezwaarschrift.

Bezwaarde heeft telefonisch aangegeven dat zij in november erachter kwam dat de vier fietsen
waren verwijderd. Zij is toen direct naar het Fietsdepot gegaan, waar zij erachter kwam dat de
fietsen reeds waren verwijderd. [NAAM] heeft direct contact gezocht met stadsdeel Noord. Zij
heeft meerdere brieven naar het stadsdeel verzonden waar zij geen reactie op heeft gehad.

1 ECLI:NL:RBDHA:2016:12168

Kopieën van deze brieven heeft zij meegezonden met haar bezwaarschrift. Tevens geeft
bezwaarde aan meerdere malen naar het stadsloket te zijn gegaan in de maand april aangezien zij
geen reactie kreeg op haar brieven.

De termijn om bezwaar in te dienen eindigde op 16 oktober 2017. [NAAM] kwam er pas begin
november achter dat de fietsen verwijderd waren. [NAAM] geeft aan dat zij hiervoor druk bezig
was met verhuizen en nog een maand in het buitenland was voor haar werk. Uit de door
bezwaarde gegeven toelichting is niet gebleken dat bezwaarde een geldige reden voor
termijnoverschrijding had.

Ten overvloede wordt opgemerkt dat uit navraag blijkt dat de brieven niet bekend zijn bij het
stadsdeel. [NAAM] is niet in het bezit van een verzendbewijs. Tevens wordt niet aannemelijk
geacht dat de gescande brieven die bezwaarde heeft meegezonden met haar bezwaarschrift
kopieën zijn van de eerder verzonden brieven. Zo staat in de kopie van de brief van 1 november
2017: Tot mijn verbazing zie ik dat jullie tot op heden nog niet hebben gereageerd ondanks mijn 5
geschreven brieven tot nu toe.

Gelet op het bovenstaande is niet gebleken dat het bezwaarde niet aangerekend kan worden dat
er niet tijdig bezwaar is ingediend.

3. Advies
Op grond van het vorenstaande adviseer ik u:
-  Het bezwaarschrift niet-ontvankelijk te verklaren en de vier bestreden besluiten in stand
te laten.

Adviseur,

[NAAM]