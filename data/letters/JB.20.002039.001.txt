Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.20.002039.001
Datum         10 maart 2020
Onderwerp     Advies naar aanleiding van het bezwaarschrift van [NAAM] college,

1. Inleiding
Op 4 februari 2020 om 16:55 uur heeft de handhaver, namens u, een  fiets van [NAAM] (hierna:
bezwaarde) verwijderd uit de omgeving van Amsterdam-Centrum (locatie: Warmoesstraat) en
opgeslagen bij het Fietsdepot. De fiets van bezwaarde stond volgens het besluit niet geparkeerd in
de daarvoor bestemde voorziening. Het besluit is volgens het constateringsformulier op 4 februari
2020 om 15:55 uur bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat hij zijn fiets om 15:45 uur heeft geparkeerd binnen het
fietsparkeervak-
. [NAAM] stelt dat toen hij terugkwam, om 17:00 uur, zijn fiets was verdwenen. [NAAM]
geeft aan ongeveer één uur te zijn weggeweest om boodschappen te doen-
. [NAAM] geeft aan dat een derde zijn fiets heeft verplaatst. En dat daarom de fiets van
bezwaarde net buiten het fietsparkeervak is beland-
. [NAAM] stelt dat het een klein vak is en dat het vaker is voorgekomen dat een derde zijn
fiets heeft verplaatst om de eigen fiets binnen het fietsparkeervak te parkeren-
. [NAAM] verzoekt om het bezwaarschrift gegrond te verklaren.

4. Horen van bezwaarde
Op  4 maart 2020 is er telefonisch contact geweest met bezwaarde. [NAAM] heeft ingestemd
met telefonisch horen. [NAAM] heeft tijdens dat gesprek kort samengevat het volgende
aangevoerd:
. [NAAM] benadrukt zijn fiets binnen het fietsparkeervak te hebben geparkeerd. En dat
een derde zijn fiets heeft verplaatst-
. [NAAM] beroept zich op overmacht. [NAAM] stelt dat hij niets kan doen aan het feit
dat een derde zijn fiets heeft verplaatst.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (hierna: APV) kan in het
belang van de veiligheid en ter voorkoming van hinder een gebied worden aangewezen waarin
fietsen uitsluitend in de daarvoor bestemde voorziening (lees: een fietsenrek) mogen worden
geparkeerd. Door het intensief gebruik en hoge fietsparkeerdruk is het gebied rond de
Warmoesstraat door het college van burgemeester en wethouders aangewezen als gebied waarin
het verboden is om fietsen buiten de daarvoor bestemde voorzieningen te parkeren1.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied rond de Warmoesstraat is het verboden fietsen buiten een
parkeervoorziening te plaatsen. Dit verbod wordt gehandhaafd teneinde de voetgangers die van
het gebied gebruik maken de ruimte te geven. Door middel van informatieborden wordt gewezen
op het verbod om buiten de rekken te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond buiten het fietsparkeervak.
Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een

Gemeenteblad van 14 maart 2018, nr 51620, `'Aanwijzingsbesluit APV artikel 4.27 lid 3 (brom-)fietsparkeren Rode Loper en
omgeving, gemeente Amsterdam''.

begunstigingstermijn van een uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 4 februari 2020 om 15:55 uur is aangebracht en dezelfde dag om 16:55 uur is
verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] geeft aan dat hij zijn fiets binnen het fietsparkeervak heeft geparkeerd. [NAAM]
geeft aan dat een derde zijn fiets heeft verplaatst. En dat daarom zijn fiets net buiten het
fietsparkeervak is beland. [NAAM] stelt dat het een klein vak is en dat het vaker is
voorgekomen dat een derde zijn fiets heeft verplaatst om de eigen fiets binnen het
fietsparkeervak te parkeren. [NAAM] beroept zich op overmacht. [NAAM] stelt dat hij niets
kan doen aan het feit dat een derde zijn fiets heeft verplaatst. De commissie overweegt hiertoe als
volgt.

Herhaald wordt dat de fiets buiten een fietsenparkeervak is aangetroffen. Fietsparkeervakken zijn
aangebracht op plekken waar op bepaalde tijdstippen veel stallingsruimte nodig is en op andere
tijden niet of veel minder. Fietsparkeervakken worden door gebruikers - in tegenstelling tot
fietsrekken - vooral gebruikt voor het kortstondig stallen van de fiets. Het is inderdaad in veel
gevallen niet mogelijk een fiets in een fietsparkeervak zo te stallen dat een ander deze niet kan
verplaatsen. Helaas komt het voor dat fietsen door anderen worden verplaatst. [NAAM] stelt
dat in dit geval de fiets door een derde naast het fiets vak is gezet. Hoe vervelend dit ook is,
verwacht mag worden dat degene die zijn fiets los in een fietsparkeervak stalt weet dat er een
risico op verplaatsing bestaat. Er kan ook voor gekozen  worden om de fiets - vaak op wat meer
afstand van de bestemming - in een fietsenrek te stallen. Overwogen wordt dat het voor risico van
degene die zijn fiets stalt hoort te blijven, dat de fiets door een ander verplaatst kan worden als de
fiets los in een fietsparkeervak wordt geplaatst. Gelet op het bovenstaande wordt het bezwaar van
bezwaarde niet gevolgd.

[NAAM] geeft aan ongeveer één uur te zijn weggeweest om boodschappen te doen. Hiertoe
wordt het volgende overwogen.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. Tevens heeft de Rechtbank Amsterdam (ECLI:NL:RBAMS:2017:1136)  met de

uitspraak van 28 februari 2017 te kennen gegeven dat het verlenen van een begunstigingstermijn
van één uur niet onredelijk is, in het geval van binnen het aangewezen gebied buiten de daarvoor
bestemde voorziening geparkeerde fietsen. Gelet op het voorgaande wordt het bezwaar van
bezwaarde niet gevolgd.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden  besluit  in  stand  dient  te  blijven. [NAAM]  komt  niet  in  aanmerking  voor  een
kostenvergoeding.

Adviseur,

Mw. [NAAM]