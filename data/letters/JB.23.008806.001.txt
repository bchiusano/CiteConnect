Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.23.008806.001
Datum        28 juni 2023
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 14 april 2023 om 17:44 uur heeft de handhaver, namens u, de fiets van [NAAM]
(hierna: bezwaarde) verwijderd uit het gebied rond het Leidseplein (Zieseniskade) en opgeslagen
bij het Fietsdepot. De fiets stond volgens het besluit niet geparkeerd in de daarvoor bestemde
voorziening. Het besluit is op 14 april 2023 om 16:20 uur bekendgemaakt. Tegen dit besluit is tijdig
een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat zijn fiets op 14 april 2023 is verwijderd uit de daarvoor bestemde
voorziening aan de Zieseniskade.

4. Horen van bezwaarde
Op 12 juni 2023 heeft de behandelend jurist telefonisch contact met bezwaarde gehad. [NAAM]
heeft ingestemd met telefonisch horen. Hij heeft de bezwaren uit het bezwaarschrift herhaald en
benadrukt. Daarnaast gaf hij samengevat het volgende aan:
. [NAAM] geeft aan dat hij zijn fiets heeft geparkeerd in het daarvoor bestemde fietsvak.
. [NAAM] geeft aan dat zijn fiets stond geparkeerd in het rechter fietsvak dat naast de
prullenbak stond.
. [NAAM] geeft aan dat het fietsvak is te zien op de foto's in het constateringsformulier
en wordt aangegeven doormiddel van de witte lijnen.

. [NAAM] geeft aan dat er zich in de buurt een school bevindt, en dat iemand
waarschijnlijk zijn fiets heeft verplaatst om zijn of haar eigen fiets of brommer te
parkeren.
. [NAAM] geeft aan dat de begunstigingstermijn van één uur kort is om de overtreding
ongedaan te maken.
. [NAAM] geeft aan dat het handiger zou zijn als er zoals vroeger weer nietjes worden
geplaatst, zodat de fietsen minder snel verplaatst kunnen worden.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, een fietsparkeervak of
fietsnietje) mogen worden geparkeerd. Door het intensief gebruik en hoge fietsparkeerdruk is het
gebied rond het Leidseplein door het college van burgemeester en wethouders aangewezen als
gebied waarin het verboden is om fietsen buiten de daarvoor bestemde voorzieningen te
parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond op het trottoir en tegen een
prullenbak aan geparkeerd. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een

1 Gemeenteblad 13 maart 2020, nr. 65635, 'Besluit van burgemeester en wethouders van de gemeente Amsterdam betreffende
aanwijzing van stadsdeel Centrum als gebied met een maximale(brom-)fietsparkeerduur van zes weken, met uitzondering van
het gebied rond NS-station Amsterdam Centraal- de aanwijzing van gebied Leidseplein en omgeving als gebied waar fietsen en
bromfietsen uitsluitend geplaatst mogen worden in de voor die categorie bestemde parkeervoorzieningen'.

begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 14 april 2023 om 16:20 uur is aangebracht, en dat de fiets op diezelfde dag om 17:44
uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde geeft aan dat zijn fiets in het daarvoor bestemde fietsvak stond geparkeerd.
Bezwaarde geeft aan dat iemand anders zijn fiets waarschijnlijk heeft verplaatst om zijn of haar
eigen fiets of brommer te parkeren. [NAAM] geeft aan dat het handiger zou zijn om nietjes te
plaatsen, zodat mensen de fietsen niet makkelijk kunnen verplaatsen. [NAAM] geeft aan dat de
begunstigingstermijn van één uur kort is. De commissie overweegt hiertoe als volgt.

Herhaald wordt dat uit het constateringsformulier en de foto's die zijn gemaakt bij de verwijdering
van de fiets, blijkt dat de fiets buiten de fietsvoorziening is aangetroffen. De fiets stond namelijk
op het trottoir en tegen een prullenbak aan geparkeerd. Daarbij wordt opgemerkt dat de fiets
naast een parkeervak stond. Echter betreft dit een parkeervak voor scooters en brommers.

Het komt helaas voor dat fietsen door anderen worden verplaatst. Hoe vervelend dit voor
bezwaarde ook is, het is zijn verantwoordelijkheid om de fiets zo te stallen dat dit niet kan
gebeuren. Er kan ook voor gekozen worden om de fiets, vaak op wat meer afstand van de
bestemming, in een fietsenrek te stallen. Overwogen wordt dat het voor risico van degene die zijn
fiets stalt hoort te blijven, dat de fiets door een ander verplaatst kan worden als de fiets los in een
parkeervak wordt geplaatst.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd krijgt om de fiets te verwijderen.
Een begunstigingstermijn van één uur wordt voldoende geacht om de overtreder in staat te stellen
de overtreding ongedaan te maken. Een langere begunstigingstermijn wordt gelet op de druk op
de openbare ruimte in het gebied en de aanzuigende werking van verkeerd geparkeerde fietsen
niet wenselijk geacht en zou in feite leiden tot het gedogen van overtredingen. Dat de eigenaar
van de fiets niet binnen die termijn de overtreding ongedaan heeft kunnen maken doet daar niet
aan af. Bovendien heeft de Rechtbank Amsterdam met de uitspraak van 26 september 2018 te
kennen gegeven dat het verlenen van een begunstigingstermijn van één uur niet onredelijk is, in
het geval van binnen het aangewezen gebied buiten de daarvoor bestemde voorziening
geparkeerde fietsen.2 De commissie volgt bezwaarde daarom niet in zijn bezwaar.

2 Rb Amsterdam, 26 september 2018, ECLI:NL:RBAMS:2018:7511.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

De heer [NAAM]