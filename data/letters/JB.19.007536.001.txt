Advies van de bezwaarschriftencommissie Juridisch Bureau

Aan        Het college van burgemeester en wethouders van de gemeente Amsterdam
Zaaknummer JB.19.007536.001
Datum      12 september 2019
Onderwerp  Advies naar aanleiding van het bezwaarschrift van de heer [NAAM]

Geacht college,

1. Inleiding
Op 3 mei 2019 heeft de handhaver, namens u, de fiets van de heer [NAAM] (hierna:
bezwaarde) verwijderd van de locatie Van Tuyll van Serooskerkenweg en opgeslagen bij het
Fietsdepot. De fiets stond volgens het besluit langer dan zes weken onafgebroken op dezelfde
plaats geparkeerd. Het besluit is op 27 maart 2019 bekendgemaakt.

Tegen dit besluit is tijdig een bezwaarschrift ingediend. Bij brief van 16 mei 2019 is de ontvangst
van het bezwaarschrift bevestigd.

2. Advies
De commissie adviseert u:
.  Het bezwaar ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
In het bezwaarschrift is - samengevat weergegeven - het volgende aangevoerd.

-  Op vrijdag 3 mei 2019 is de fiets door een ambtenaar van de gemeente verwijderd van de
Van Tuyll van Serooskerkenweg ter hoogte van nummer 33 te Amsterdam. De dag
hiervoor was de fiets zeker niet voorzien van een 'waarschuwingssticker'.
-  Naar aanleiding van telefonisch contact met de gemeente blijkt dat het plakken van de
sticker en het verwijderen van de fiets op één en dezelfde dag, vrijdag 3 mei 2019, heeft
plaatsgevonden op grond van artikel 4.27 a van de Algemene Plaatselijke Verordening
(hierna: APV) welke het volgende aangeeft: Het is verboden een fiets, bromfiets of
gehandicaptenvoertuig te parkeren als daardoor: a. op de weg de doorgang wordt
gehinderd of belemmerd.

-  Zoals op de foto verstrekt door de gemeente en gevoegd als bijlage bij het bezwaarschrift
te zien is stond de fiets tussen een fietsenstalling en een boom, grenzend aan een
gemeentelijk perk. Tenzij de ambtenaar die de fiets heeft verwijderd de route door/over
een boom/fietsenstalling/gemeentelijk perk als doorgang beschouwd, is bovenstaande
dus niet van toepassing-
-  Als gevolg van het verwijderen van de fiets heeft [NAAM] de volgende schade
ondervonden:
1. Betaling voor terugbezorgen fiets door de gemeente van ? 35,--
2. Kosten voor vervangend vervoer van ?16,50 (? 1,65 per enkele reis, vijf werkdagen)-
-  Aangezien het verwijderen van de fiets is gebeurd op niet gegronde redenen verwacht
[NAAM] dat hij per ommegaande wordt gecompenseerd voor de geleden schade, van
totaal ? 51,50.

Horen van [NAAM]
Op 11 september 2019 is er telefonisch contact geweest met [NAAM]. [NAAM] heeft
aangegeven geen gebruik te willen maken van een hoorzitting. Derhalve wordt dit
telefoongesprek beschouwd als telefonische hoorzitting. [NAAM] heeft tijdens dat gesprek in
aanvulling op zijn bezwaarschrift het volgende aangevoerd.
- [NAAM] stelt dat het niet klopt dat de fiets daar zes weken heeft gestaan.
[NAAM] gebruikt de fiets dagelijks. De avond voor de verwijdering is [NAAM] nog
ergens naartoe gefietst. De vriendin van [NAAM] kan dit bevestigen-
-  Er is geen enkele grondslag die redelijk is voor verwijdering van de fiets. De grondslag die
werd aangedragen door een medewerker van de gemeente was dat de fiets hinder
veroorzaakte. Uit de foto blijkt niet dat de doorgang werd belemmerd. De fiets was ook
geen wrak.

4. Juridisch kader
Ingevolge artikel 4.27, lid 2a, APV is het verboden om in een door het college aangewezen gebied
langer te parkeren dan een door het college te bepalen periode. Het gebied binnen de Ring A10
(met uitzondering van Noord) is door het college aangewezen als gebied waar een fiets niet langer
dan zes weken op dezelfde plaats mag parkeren, zonder wezenlijke onderbreking1.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (hierna: Awb). Op grond hiervan kunt u een overtreding zelf beëindigen door
het meevoeren en opslaan van de fiets, nadat u de betrokkene in de gelegenheid heeft gesteld zelf
de overtreding op te heffen. Tevens kunt u de kosten hiervan in rekening brengen.

5. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

1 Gemeenteblad van 3 mei 2016, nr. 55896, 'Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'

De locatie Van Tuyll van Serooskerkenweg valt in het aangewezen gebied binnen de Ring A10.
Op deze locatie geldt een maximale parkeerduur van zes weken. Deze maximale parkeerduur
geldt zowel binnen als buiten de fietsparkeervoorzieningen. Met dit beleid wil de gemeente de
bestaande parkeerplekken beter benutten.

Uit het constateringsformulier blijkt dat de fiets van [NAAM] langer dan zes weken zonder
wezenlijke onderbreking geparkeerd is geweest. Gebleken is dat de fiets van [NAAM] op
8 februari 2019 door de handhavers van een onopvallend constateringsmiddel is voorzien.
Op 27 maart 2019 is gecontroleerd of de fiets van zijn plek is geweest. Uit het intact zijn van het
constateringsmiddel bleek dat [NAAM] de fiets in de tussenliggende periode niet heeft
gebruikt.

Overtreding van artikel 4.27, lid 2a, APV staat hiermee vast.

In een gebied met een maximale parkeerduur van zes weken krijgt de eigenaar vanaf het
aanbrengen van de sticker zeven dagen de tijd om de overtreding op te heffen door de fiets te
gebruiken. Uit het constateringsformulier blijkt dat de sticker op 27 maart 2019 is aangebracht, en
dat de fiets op 3 mei 2019 is verwijderd. Uit de foto die door de handhavers is gemaakt op het
moment van verwijdering blijkt dat het aangebrachte constateringsmiddel nog intact was.

Hieruit volgt dat u de juiste procedure heeft gevolgd bij het verwijderen van de fiets.

Bezwaarde stelt dat zijn fiets niet zes weken geparkeerd stond en dat hij zijn fiets dagelijks
gebruikt. Op de avond voorafgaand aan de verwijdering heeft [NAAM] zijn fiets ook gebruikt.
In dit verband overweegt de commissie dat [NAAM] met deze enkele stelling niet aannemelijk
heeft gemaakt dat de fiets is gebruikt. Wanneer de fiets wordt gebruikt, verdwijnt het
constateringsmiddel. Uit de foto die op het moment van verwijderen van de fiets door de
handhavers is gemaakt, blijkt dat het constateringsmiddel bij verwijdering nog intact was.
Het constateringmiddel bevond zich op de achterband onder het spatbord van de fiets. Uit het
intact zijn van het constateringsmiddel blijkt dat de fiets langer dan zes weken op dezelfde plaats
stond geparkeerd, zonder wezenlijke onderbreking.

Daarnaast voert [NAAM] aan dat er vooraf geen sticker op de fiets is aangebracht. De sticker is
pas op de dag van verwijdering op 3 mei 2019 op de fiets geplakt. De sticker is volgens [NAAM]
niet op 27 maart 2019 op de fiets aangebracht. Hiertoe overweegt de commissie het volgende.

Uit vaste jurisprudentie blijkt dat de sticker op de fiets het besluit is.2 Uit het
constateringsformulier blijkt dat de fiets gestickerd is geweest op 27 maart 2019. Op het moment
van verwijderen op 3 mei 2019 is er ter registratie een vervangende sticker op de fiets
aangebracht, omdat de op 27 maart 2019 aangebrachte sticker niet langer op de fiets zat. Dat het
om een vervangende sticker gaat blijkt uit het cijfer 2 dat op de sticker vermeld staat.

2 Rb Den Haag, 10 oktober 2016, ECLI:NL:RBDHA:2016:12168

Ten aanzien van de stelling van [NAAM] dat de fiets geen wrak was en de fiets de doorgang niet
belemmerde, merkt de commissie het volgende op. Dat de fiets in goede staat verkeerde en er
geen sprake was van een kennelijk verwaarloosde toestand of hinder, maakt niet dat de fiets
langer dan zes weken op dezelfde plaats mag worden geparkeerd zonder wezenlijke
onderbreking. De fiets mocht dus verwijderd worden, ongeacht de staat van de fiets.

Concluderend is de commissie van oordeel dat de fiets van [NAAM] terecht en op een juiste
wijze is verwijderd en dat er geen omstandigheden zijn gebleken die tot een andere beslissing
hadden moeten leiden. [NAAM] komt dan ook niet in aanmerking voor een kostenvergoeding .

6. Conclusie
Gelet op het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

[NAAM]