Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.20.001497.001
Datum         16 maart 2020
Onderwerp     Advies naar aanleiding van het bezwaarschrift van [NAAM]

Geacht college,

1. Inleiding
Op 13 januari 2020 om 12:23 uur heeft de handhaver, namens u, de fiets van [NAAM]
(hierna: bezwaarde) verwijderd van de locatie Kinkerstraat te Amsterdam en opgeslagen bij het
Fietsdepot. De fiets van bezwaarde stond volgens het besluit niet geparkeerd in de daarvoor
bestemde voorziening. Het besluit is op 13 januari 2020 om 08:25 uur bekendgemaakt. Tegen dit
besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren uit het bezwaarschrift als volgt:
. [NAAM] geeft aan dat haar fiets zonder reden is weggehaald.
. [NAAM] geeft aan dat zij haar fiets op een plek heeft geparkeerd waar fietsen mogen
staan.
. [NAAM] geeft aan dat de tijden op de sticker niet overeenkomen met de tijden in het
kennisgevingsbesluit.

4. Horen van bezwaarde
Op 4 maart 2020 is er telefonisch contact geweest met bezwaarde. [NAAM] heeft ingestemd
met telefonisch horen. [NAAM] heeft samengevat het volgende aangevoerd:
. [NAAM] geeft aan dat zij ziek is geweest en na een aantal dagen constateerde dat haar
fiets verwijderd was.

. [NAAM] geeft aan dat zij de begunstigingstermijn van één uur onredelijk vindt. Dit
vindt zij helemaal het geval wanneer een sticker om 08:30 uur op de fiets wordt geplakt.
. [NAAM] geeft aan dat zij het oneerlijk vindt dat andere in overtreding staande fietsen
niet worden verwijderd.

[NAAM] heeft per e-mail van 6 maart 2020 aanvullende informatie gestuurd:
. [NAAM] geeft aan dat zij haar fiets niet op de plek heeft neergezet zoals op de
toegestuurde foto's van Handhaving te zien is.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een parkeervak) mogen worden
geparkeerd. Door het intensief gebruik en hoge fietsparkeerdruk is het gebied rond de
Kinkerstraat te Amsterdam door het college van burgemeester en wethouders aangewezen als
gebied waarin het verboden is om fietsen buiten de daarvoor bestemde voorzieningen te
parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied rond de Kinkerstraat
gebruik maken de ruimte te geven. Door middel van informatieborden wordt gewezen op het
verbod om buiten de vakken te parkeren.

[NAAM] voert aan dat de fiets op de locatie Kinkerstraat was geparkeerd in een parkeervak. Uit
het constateringsformulier en de foto's die zijn gemaakt bij de verwijdering van de fiets, blijkt dat
de fiets buiten een fietsvoorziening is aangetroffen. Voor een handhaver is bepalend hoe hij de
fiets aantreft.

Overtreding van artikel 4.27 lid 4 van de APV staat hiermee vast.

1 Gemeenteblad van 18 september 2018,nr. 197814, 'Uitvoering van een gebiedsaanwijzing op grond van art. 4 lid 3 Algemene
Plaatselijke Verordening APV ter beperking van het (brom)fietsparkeren in de openbare ruimte in het belang van de veiligheid en
ter voorkoming van hinder, gemeente Amsterdam'.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 13 januari 2020 om 08:25 uur is aangebracht en in het systeem diezelfde dag om
08:27 uur is geregistreerd. De fiets is op 13 januari 2020 om 12:23 uur verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] geeft aan dat haar fiets zonder reden is weggehaald. Volgens bezwaarde stond haar
fiets op een plek waar fietsen mogen staan. [NAAM] geeft aan dat zij haar fiets niet op de plek
heeft geparkeerd zoals op de toegestuurde foto's van Handhaving te zien is. De commissie
overweegt hiertoe het volgende.

De commissie twijfelt niet aan de goede intenties van bezwaarde. Uit het constateringsformulier
en de foto's die zijn gemaakt bij de verwijdering van de fiets blijkt dat de fiets buiten de
voorziening is aangetroffen. Voor de handhaver is bepalend hoe hij de fiets aantreft. Het komt
helaas voor dat fietsen door anderen worden verplaatst. Hoe vervelend dit ook is, verwacht mag
worden dat degene die zijn fiets los in een fietsparkeervak stalt weet dat er een risico op
verplaatsing aan kleeft. Er kan ook voor gekozen worden om de fiets, vaak op wat meer afstand
van de bestemming, in een fietsenrek te stallen. Overwogen wordt dat het voor risico van degene
die zijn fiets stalt hoort te blijven, dat de fiets door een ander verplaatst kan worden als de fiets los
in een fietsparkeervak wordt geplaatst.

[NAAM] geeft aan dat de tijden op de sticker en de tijden in het kennisgevingsbesluit niet
overeenkomen. De commissie overweegt hiertoe het volgende.

De sticker op de fiets is het besluit.2 Herhaald wordt dat uit de foto blijkt dat de fiets voorzien was
van een sticker. Uit het constateringsformulier blijkt dat de sticker op 13 januari 2020 om 08:25 uur
is aangebracht en in het systeem diezelfde dag om 08:27 uur is geregistreerd. De fiets is op
diezelfde dag om 12:23 uur verwijderd. Hieruit volgt dat Handhaving de juiste procedure heeft
gevolgd bij het verwijderen van de fiets.

[NAAM] geeft verder aan dat zij de begunstigingstermijn van één uur onredelijk vindt. Dit vindt
zij helemaal het geval wanneer een sticker om 08:30 uur op de fiets wordt geplakt. De commissie
overweegt hiertoe het volgende.

2 Rb Den Haag 10 oktober 2016, ECLI:NL:RBDHA:2016:12168.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. Dat de eigenaar van de fiets niet binnen die termijn de overtreding ongedaan heeft
kunnen maken in verband met bijvoorbeeld werktijden, doet daar niet aan af. Bovendien heeft de
Rechtbank Amsterdam met de uitspraak van 28 februari 2017 te kennen gegeven dat het verlenen
van een begunstigingstermijn van één uur niet onredelijk is, in het geval van binnen het
aangewezen gebied buiten de daarvoor bestemde voorziening geparkeerde fietsen.3

[NAAM] geeft tot slot aan dat zij het oneerlijk vindt dat andere in overtreding staande fietsen
niet worden verwijderd. De commissie overweegt hiertoe het volgende.

[NAAM] beroept zich op het gelijkheidsbeginsel. Overwogen wordt dat dit beroep op het
gelijkheidsbeginsel niet slaagt. De handhavingscapaciteit is beperkt en daarom kunnen niet alle
fietsen die niet correct geparkeerd zijn tegelijkertijd worden verwijderd. Dat andere fietsen niet
zijn verwijderd, leidt er niet toe dat bezwaarde haar fiets onterecht is verwijderd.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mw. [NAAM] Rb Amsterdam, 28 februari 2017, ECLI:NL:RBAMS:2017:113