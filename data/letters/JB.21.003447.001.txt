Advies van de bezwaarschriftencommissie Juridisch Bureau
Aan           Het college van burgemeester en wethouders van de gemeente Amsterdam
Zaaknummer    JB.21.003447.001
Datum         16 maart 2021
Onderwerp     Advies naar aanleiding van het bezwaarschrift van [NAAM]

Geacht college,

1. Inleiding
Op 30 november 2020 om 11:04 uur heeft de handhaver, namens u, de fiets van de collega van D.W.
Somers (hierna: bezwaarde) verwijderd uit de omgeving van NS-station Amsterdam-Centraal
(Stationsplein) te Amsterdam en opgeslagen bij het Fietsdepot. De fiets stond volgens het besluit
buiten de voorziening geparkeerd. Het besluit is op 30 november 2020 om 09:30 uur
bekendgemaakt. Tegen dit besluit is een bezwaarschrift ingediend.

2. Ontvankelijkheid
Alvorens het bezwaarschrift inhoudelijk kan worden behandeld, dient beoordeeld te worden of het
bezwaarschrift ontvankelijk is. De termijn voor het indienen van een bezwaarschrift bedraagt zes
weken na bekendmaking van het besluit. Een te laat ingediend bezwaarschrift wordt niet-
ontvankelijk verklaard, tenzij er een geldige reden voor het niet-tijdig indienen wordt aangevoerd.

Volgens geldende jurisprudentie is de sticker op de fiets het besluit.1 Het besluit is bekend
gemaakt op 30 november 2020 om 09:30 uur. Tegen het besluit kon tot en met 11 januari 2021 een
bezwaarschrift worden ingediend. Het online ingediende bezwaarschrift van bezwaarde is op 21
januari 2021 ontvangen.

Volgens vaste rechtspraak moet de betrokkene die pas na afloop van de bezwaartermijn bekend
wordt met de mogelijkheid tot het maken van bezwaar, vanaf het moment dat hij daarvan kennis
nam zo spoedig mogelijk, maar in ieder geval binnen twee weken bezwaar maken.2 [NAAM]
heeft de fiets op 23 december 2020 opgehaald bij het Fietsdepot en had toen tot en met 6 januari
2021 bezwaar kunnen maken. [NAAM] heeft dit niet gedaan. Daarmee staat vast dat het
bezwaarschrift niet tijdig is ingediend.

1 Rechtbank Den Haag 10 oktober 2016, ECLI:NL:RBDHA:2016:12168.
2 Raad van State 11 december 2019, ECLI:NL:RVS:2019:4152.

De vraag is vervolgens of de termijnoverschrijding verschoonbaar is. Slechts in zeer bijzondere
gevallen wordt het bezwaarschrift bij te late indiening in behandeling genomen. [NAAM] moet
daarvoor aantonen dat de termijnoverschrijding hem niet aan te rekenen is.
[NAAM] heeft in zijn bezwaarschrift aangegeven dat hij zijn bezwaarschrift te laat heeft
ingediend omdat hij vermoedde dat de termijn van zes weken pas zou gaan lopen vanaf het
moment van het ophalen van de fiets.

Hiertoe wordt overwogen dat degene die bezwaar maakt ervoor dient te zorgen dat hij dit
bezwaarschrift op tijd indient. Dat bezwaarde ervan uitging dat de termijn pas vanaf het ophalen
van de fiets begon met lopen, doet hier niet aan af. Onbekendheid met de regels biedt namelijk
geen rechtvaardiging. Het is zijn verantwoordelijkheid om de regels omtrent het tijdig indienen
van het bezwaarschrift uit te zoeken of na te vragen, indien hij daarmee niet bekend is. Ten
overvloede wordt opgemerkt dat de informatie met betrekking tot de bezwaarprocedure en de
bezwaartermijn staat weergeven op het kennisgevingsbesluit dat aan bezwaarde is meegegeven
bij het ophalen van zijn fiets. Ook is deze informatie gemakkelijk te raadplegen via de website van
de gemeente, www.amsterdam.nl/parkeren-verkeer/fiets.

Tegen deze achtergrond overweegt de commissie dat er geen sprake is van een verschoonbare
termijnoverschrijding.

3. Advies
Op grond van het voorgaande adviseert de commissie u:
.  Het bezwaarschrift van 21 januari 2021 niet-ontvankelijk te verklaren-
.  Het bestreden besluit in stand te laten.

Adviseur,

[NAAM]