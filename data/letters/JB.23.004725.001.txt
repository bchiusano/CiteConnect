Advies van de bezwaarschriftencommissie Juridisch Bureau
Aan           Het college van burgemeester en wethouders van de gemeente Amsterdam
Zaaknummer   [NAAM] en JB.23.004725.001
Datum         16 mei 2023
Onderwerp     Advies naar aanleiding van het bezwaarschrift van de heer [NAAM]

Geacht college,

1. Inleiding
Op 28 januari 2023 respectievelijk om 17:35 uur en om 17:37 uur heeft de handhaver, namens u, de
fiets van de heer [NAAM] (hierna: bezwaarde) en de fiets van zijn vriendin verwijderd uit het
gebied rond het NS-station Amsterdam Centraal (Stationsplein) en opgeslagen bij het Fietsdepot.
De fietsen stonden volgens de besluiten (met barcodes 1000892740 en 1000892742) niet
geparkeerd in de daarvoor bestemde voorziening. Beide besluiten zijn op 28 januari 2023 om 16:00
uur bekendgemaakt. Tegen deze besluiten is tijdig een bezwaarschrift ingediend. Het
bezwaarschrift is tevens gericht tegen twee andere besluiten op grond waarvan dezelfde fietsen
op een andere datum zijn verwijderd op een locatie in ook een ander stadsdeel. Dit advies ziet
echter niet op deze laatstgenoemde besluiten.

2. Advies
De commissie adviseert u:
?  het bezwaarschrift ontvankelijk te verklaren-
?  het bezwaar ongegrond te verklaren-
?  de bestreden besluiten van 28 januari 2023 in stand te laten-
?  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de gronden uit het bezwaarschrift als volgt:
? [NAAM] geeft aan dat hij wilt klagen over het feit dat zijn fiets en de fiets van zijn
vriendin tweemaal binnen twee weken zijn weggesleept.
? [NAAM] geeft aan dat zij hun fietsen op 28 januari 2023 aan de kant van het kanaal
tegenover Amsterdam Centraal hebben geparkeerd, omdat er geen borden waren die
aangaven dat het verboden was om daar fietsen te parkeren.
? [NAAM] geeft aan dat toen ze op die plek terugkwamen om met de fiets naar huis te
gaan, de fietsen er niet meer waren, hoewel andere fietsen op precies dezelfde plek
stonden.
? [NAAM] geeft aan dat de personen die de fietsen hebben weggesleept niet erg
zorgvuldig met hun eigendommen zijn omgegaan.
? [NAAM] geeft aan dat ze de ketting (onnodig) aan de kant van het slot hebben
doorgesneden, waardoor deze nu onbruikbaar is.
? [NAAM] geeft aan dat hij, naast de boete die hij kreeg voor verkeerd parkeren, ook een
nieuw slot moest kopen.
? [NAAM] geeft aan dat zijn topcover voor de ketting verloren was gegaan en niet meer
kon worden gevonden. Hij wilt daarvoor gecompenseerd worden.
? [NAAM] geeft aan dat bijna twee weken later, toen hij met zijn vriendin en vrienden
uitging, ze 's avonds laat thuiskwamen bij hun flat in de Tollensstraat [HUISNR].
? [NAAM] geeft aan dat de poort naar De Hallen aan de overkant van de straat gesloten
was, waardoor ze hun fietsen niet in de ondergrondse parkeergarage konden parkeren,
zoals aangegeven en zoals ze normaal gesproken doen.
? [NAAM] geeft aan dat ze zelfs naar de auto-ingang aan de andere kant van De Hallen
zijn gegaan, maar dat deze ook gesloten was.
? [NAAM] geeft aan dat ze daarom besloten om hun fietsen die ene nacht uitzonderlijk
buiten te parkeren, maar er goed voor zorgden dat deze niemand in de weg stonden.
? [NAAM] geeft aan dat toen ze de volgende ochtend hun fietsen terug wilden brengen
naar de garage, hij slechts één klein stukje van zijn slotketting kon vinden op de plaats
waar ze de fietsen de avond ervoor hadden geparkeerd.
? [NAAM] vraagt zich af waar ze hun fietsen moeten parkeren als ze laat thuiskomen.
? [NAAM] vraagt zich af of de plaats waar ze wonen impliceert dat ze niet na sluitingstijd
van De Hallen thuis mogen komen, omdat ze hun fietsen niet buiten kunnen parkeren.
? [NAAM] vraagt zich af of ze hun fietsen 's nachts naar de tweede verdieping moeten
dragen.
? [NAAM] geeft aan dat hij de kosten voor nieuwe sloten vergoed wilt krijgen, daarbij
vraagt hij om een kostenvergoeding voor de rekeningen van het Fietsdepot en het vervoer
daarnaartoe.

4. Horen van bezwaarde
Op 4 mei 2023 is er via MS-Teams contact geweest met bezwaarde. [NAAM] heeft ingestemd
met horen via MS-Teams. [NAAM] heeft samengevat het volgende verklaard:
? [NAAM] heeft aangegeven dat er bij het station geen borden stonden geplaatst dat
fietsen niet aldaar op straat geparkeerd mogen worden.
? [NAAM] heeft aangegeven dat de fietsen al na enkele uren waren verwijderd.
? [NAAM] heeft aangegeven dat de bovenkant van de kettingkast ter waarde van ? 50,-
weg was toen hij de fietsen ging ophalen.
? [NAAM] heeft aangegeven dat hij een vergoeding wilt voor een nieuwe kettingkast en
nieuwe sloten, de gemaakte kosten voor tramkaartjes naar het Fietsdepot en de
gemaakte kosten voor het terugkrijgen van de fietsen.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek) mogen worden geparkeerd.
Door het intensief gebruik en hoge fietsparkeerdruk is het gebied rond het NS-station Amsterdam
Centraal door het college van burgemeester en wethouders aangewezen als gebied waarin het
verboden is om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fietsen volgens de juiste procedure heeft plaatsgevonden.

6.1 Ten aanzien van de besluiten
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod fietsen buiten de
fietsvoorzieningen te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fietsen buiten een fietsvoorziening zijn aangetroffen. De fietsen stonden op het trottoir en
tegen de balustrade van de grachten geparkeerd. Voor een handhaver is bepalend hoe hij de
fietsen aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto's blijkt dat de fietsen voorzien waren van een sticker. Uit de constateringsformulieren
blijkt dat beide stickers op 28 januari 2023 om 16:00 uur zijn aangebracht, en dat de fietsen op 28
januari 2023 respectievelijk om 17:35 uur en om 17:37 zijn verwijderd.

Hieruit volgt dat u de juiste procedure heeft gevolgd bij het verwijderen van de fietsen.

6.2 Ten aanzien van de bezwaren
[NAAM] stelt dat bij NS-station Amsterdam Centraal (Stationsplein) geen bebording aanwezig
was die erop wijst dat aldaar geen fietsen geparkeerd mogen worden. De commissie overweegt
hiertoe het volgende.

1 Gemeenteblad van 3 mei 2016, nr. 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

De plek waar bezwaarde en zijn vriend de fietsen hebben geparkeerd, valt onder het aangewezen
gebied. Dit betekent dat fietsen die buiten de daarvoor bestemde parkeervoorziening staan
geparkeerd, kunnen worden verwijderd.

De commissie vindt het vervelend voor bezwaarde en zijn vriendin dat zij niet op de hoogte waren
van de geldende regeling waardoor zij hun fietsen buiten de voorziening geparkeerd hebben.
Hoewel er door middel van verschillende informatieborden gewezen wordt op het verbod om
buiten een daarvoor bestemde voorziening te parkeren, wordt overwogen dat door middel van
borden uitsluitend gewezen wordt op het verbod om buiten de voorziening te parkeren. Het zijn
niet de borden die het parkeerverbod in het leven roepen. Het is de bevoegdheid in de APV en het
Aanwijzingsbesluit die maken dat er een bepaald regime geldt in het gebied. Het al dan niet
aanwezig zijn van een bord doet daarom niet af aan de geldende regels.2

Voorts stelt bezwaarde dat de fietsen al na één uur zijn verwijderd. Daarbij geeft hij aan dat andere
foutgeparkeerde fietsen niet waren meegenomen. De commissie overweegt hiertoe het volgende.

Herhaald wordt dat uit de foto's blijkt dat de fietsen voorzien waren van een sticker. Uit de
constateringsformulieren blijkt dat beide stickers op 28 januari 2023 om 16:00 uur zijn
aangebracht, en dat de fietsen op 28 januari 2023 respectievelijk om 17:35 uur en om 17:37 uur zijn
verwijderd. Indien een fiets in een aangewezen gebied buiten een fietsvoorziening wordt
aangetroffen, krijgt de eigenaar vanaf het aanbrengen van de sticker één uur de tijd om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. Dat de bezwaarde dacht dat hij langer de tijd zou krijgen, doet aan het voorgaande
niets af. Bovendien heeft de Rechtbank Amsterdam met de uitspraak van 26 september 2018 te
kennen gegeven dat het verlenen van een begunstigingstermijn van één uur niet onredelijk is, in
het geval van binnen het aangewezen gebied en buiten de daarvoor bestemde voorziening
geparkeerde fietsen.3

[NAAM] geeft aan dat andere foutgeparkeerde fietsen niet zijn verwijderd. [NAAM] beroept
zich daarmee op het gelijkheidsbeginsel. Overwogen wordt dat dit beroep op het
gelijkheidsbeginsel niet slaagt. De handhavingscapaciteit is beperkt en daarom kunnen niet alle
fietsen die niet correct geparkeerd zijn tegelijkertijd worden verwijderd. Dat andere fietsen niet
zijn verwijderd, leidt er niet toe dat de fietsen van bezwaarde en zijn vriendin onterecht zijn
verwijderd.
6.3 Ten aanzien van de kosten
[NAAM] stelt dat de kettingkast van zijn fiets is kwijtgeraakt door de fietsverwijdering.
[NAAM] stelt voorts dat de sloten onnodig zijn beschadigd door de fietsverwijdering, als het
slot op een andere wijze was opengebroken dan was het slot mogelijk nog bruikbaar geweest.

2 Raad van State 2 juli 2014, ECLI:NL:RVS:2014:2398.
3 Rb Amsterdam, 26 september 2018, ECLI:NL:RBAMS:2018:7511.

[NAAM] stelt daarbij kosten te hebben gemaakt voor het vervoer naar het Fietsdepot. Tot slot
vraagt bezwaarde om een vergoeding van de kosten voor het Fietsdepot zelf. De commissie
overweegt hiertoe als volgt.

Overwogen wordt dat bij het toepassen van bestuursdwang zorgvuldig te werk moet worden
gegaan en beschadiging moet worden vermeden. [NAAM] is de gelegenheid geboden om het
door hem gestelde te onderbouwen met stukken.

Ten aanzien van de gestelde schade aan de kettingkast van de fiets van bezwaarde wordt
overwogen dat uit de foto's in het constateringsformulier blijkt dat de kettingkast nog op de fiets
zat op het moment dat deze bij het Fietsdepot werd afgeleverd. Uit de foto die bezwaarde heeft
opgestuurd blijkt dat de kettingkast nu niet meer op de fiets zit.

Ten aanzien van de gestelde schade - de vermiste kettingkast - is naar het oordeel van de
commissie onvoldoende aannemelijk gemaakt dat deze schade daadwerkelijk is ontstaan door de
fietsverwijdering. [NAAM] heeft ter onderbouwing van deze schade een foto van zijn fiets
opgestuurd, waarop is te zien dat de kettingkast niet meer op de fiets zit. Nu deze schade pas op
26 februari 2023 ter sprake is gekomen, bijna een maand na de fietsverwijdering die volgens
bezwaarde de schade tot gevolg heeft gehad, acht de commissie een enkele foto van een
ontbrekende kettingkast op zichzelf niet voldoende om aannemelijk te maken dat deze door de
fietsverwijdering vermist is geraakt. Aangenomen moet worden dat u zorgvuldig te werk bent
gegaan.

Ten aanzien van de door bezwaarde aan het Fietsdepot betaalde administratiekosten en de
gemaakte kosten voor het openbaar vervoer wordt overwogen dat bezwaarde alleen in
aanmerking komt voor een vergoeding, indien blijkt dat niet de juiste procedure voor verwijdering
is gevolgd. Hiervan is geen sprake. Nu op grond van het eerdergenoemde is geoordeeld dat de
fietsen op juiste gronden verwijderd en meegenomen zijn, is er geen aanleiding om over te gaan
tot vergoeding van deze kosten. En aangezien de fietsen verwijderd mochten worden, worden de
kosten voor nieuwe kettingsloten ook niet vergoed. Handhaving moest voor de verwijdering van
de fietsen de kettingsloten wel openbreken. Handhaving probeert bij de verwijdering van de
fietsen zoveel mogelijk de sloten bruikbaar te houden. In dit geval is dit niet mogelijk gebleken.
[NAAM] komt niet voor een vergoeding van de kettingsloten in aanmerking. De commissie
adviseert daarom om geen kostenvergoeding toe te kennen.

7. Conclusie
Op grond van het voorgaande is de commissie van oordeel dat het bezwaar ongegrond is en dat de
bestreden besluiten in stand dienen te blijven. [NAAM] komt niet in aanmerking voor een
kostenvergoeding.

Adviseur,

Dhr. [NAAM]