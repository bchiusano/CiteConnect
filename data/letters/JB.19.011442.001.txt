Advies van de bezwaarschriftencommissie Juridisch Bureau

Aan        Het college van burgemeester en wethouders van de gemeente Amsterdam
Zaaknummer JB.19.011442.001
Datum      8 oktober 2019
Onderwerp  Advies naar aanleiding van het bezwaarschrift van de heer [NAAM]

Geacht college,

1. Inleiding
Op 15 juli 2019 heeft de handhaver, namens u, de fiets van de heer [NAAM] (hierna:
bezwaarde) verwijderd van de locatie NS-Station Amsterdam Zuid (Gustav Mahlerplein)  en
opgeslagen bij het Fietsdepot. De fiets van bezwaarde stond volgens het besluit niet geparkeerd in
de daarvoor bestemde voorziening. Het besluit is volgens het constateringsformulier op 15 juli 2019
bekendgemaakt. Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaar ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
-  Bezwaarde voert aan dat zijn fiets is verwijderd met als reden dat deze niet mocht staan
op de plaats waar de fiets door hem geplaatst was op maandag 15 juli 2019. Er staat
echter niets aangegeven hierover. Wel staat er bij de scootervakken een duidelijk bord dat
die plaatsen echt alleen voor scooters en bakfietsen zijn, maar daar stond zijn fiets niet-
-  De fiets is dus onterecht verwijderd en de ketting waarmee de fiets om de lantaarnpaal
stond is onterecht doorgeknipt. Daarom verzoekt bezwaarde om vergoeding van de
administratiekosten ? 22,50 en van de doorgeknipte ketting van ? 20,-.

4. Horen van bezwaarde
Op 7 oktober 2019 is er telefonisch contact geweest met bezwaarde. Tijdens dit gesprek heeft
bezwaarde ingestemd met telefonisch horen. Verder heeft hij het volgende aangevoerd.

-  Toen bezwaarde de fiets had opgehaald bij het Fietsdepot kreeg hij te horen dat de fiets
niet op de juiste plek stond. De fiets is onterecht verwijderd, omdat er geen borden
stonden dat de fiets daar niet mocht staan. Er stond wel een bord voor de scooterplekken
ernaast, maar daar stond de fiets van bezwaarde niet-
-  Iedere dag staan op diezelfde plek fietsen geparkeerd die niet worden weggehaald.
Bezwaarde vraagt zich af waarom zijn fiets wel is weggehaald.

5. Juridisch kader
Ingevolge artikel 4.27, lid 3 en 4, van de Algemene Plaatselijke Verordening (hierna: APV) kan in
het belang van de veiligheid en ter voorkoming van hinder een gebied worden aangewezen waarin
fietsen uitsluitend in de daarvoor bestemde voorziening (lees: een fietsenrek) mogen worden
geparkeerd. Door het intensief gebruik en hoge fietsparkeerdruk is het gebied rond het
NS-station Amsterdam Zuid door het college van burgemeester en wethouders aangewezen als
gebied waarin het verboden is om fietsen buiten de daarvoor bestemde voorzieningen te
parkeren1.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (hierna: Awb). Op grond hiervan kunt u een overtreding zelf beëindigen door
het meevoeren en opslaan van de fiets, nadat u de betrokkene in de gelegenheid heeft gesteld zelf
de overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

In het aangewezen gebied is het verboden fietsen buiten een parkeervoorziening te plaatsen.
Dit verbod wordt gehandhaafd teneinde de voetgangers die van het station gebruik maken de
ruimte te geven. Door middel van informatieborden wordt gewezen op het verbod om buiten de
parkeervoorzieningen te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond blijkens voornoemde foto's
niet in een fietsenrek of fietsparkeervak. Bepalend is hoe de fiets door de handhaver is
aangetroffen. Overtreding van artikel 4.27, lid 4, APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Uit het
constateringsformulier en de foto's die zijn gemaakt bij de verwijdering van de fiets blijkt dat de
sticker op 15 juli 2019 om 08:00 uur is aangebracht, en dat de fiets op 15 juli 2019 om 11:31 uur is
verwijderd. Hieruit volgt dat u de juiste procedure heeft gevolgd bij het verwijderen van de fiets.

1 Gemeenteblad van 3 mei 2016, nr. 55896, 'Aanwijzen gebieden bij NS-stations met maximale fietsparkeerduur en
vaststellen Handboek Fietsparkeren'

Bezwaarde stelt dat op het Gustav Mahlerplein geen borden staan waaruit blijkt dat fietsen in de
daarvoor bestemde voorziening moeten staan. De fiets is daarom onterecht verwijderd. In dit
verband overweegt de commissie het volgende.

Hetgeen bezwaarde heeft aangevoerd, wordt niet gevolgd. Zoals reeds opgemerkt, valt de locatie
Gustav Mahlerplein in het gebied rond het NS-station Amsterdam Zuid dat door het college is
aangewezen als gebied waarin het verboden is om fietsen buiten de daarvoor bestemde
voorzieningen te parkeren. Op enkele meters afstand van de locatie waar bezwaarde zijn fiets had
geparkeerd (aan de andere kant van het fietspad) is een bord geplaatst om aan te geven dat
fietsen in dat gebied in een fietsenrek of fietsparkeervak geparkeerd moeten worden. Naar
aanleiding hiervan had het voor bezwaarde voldoende duidelijk kunnen zijn dat hij de fiets in een
voorziening had moeten parkeren. Overigens is het niet de aanwezigheid van borden die de regel
in het leven roept. Het is de bevoegdheid in de APV en het Aanwijzingsbesluit die maken dat er
een bepaald regime geldt in het gebied. Het al dan niet aanwezig zijn van een bord doet daarom
niet af aan de geldende regels. Hierbij wordt verwezen naar de uitspraak van de Afdeling
bestuursrechtspraak van de Raad van State van 2 juli 2014 (ECLI:NL:RVS:2014:2398).

Ten aanzien van de stelling van bezwaarde dat er iedere dag  op diezelfde plek fietsen staan
geparkeerd die niet worden weggehaald, wordt het volgende opgemerkt. Dat de fietsen die op
dezelfde plek als de fiets van bezwaarde niet zijn verwijderd, doet niet af aan het feit dat de fiets
van bezwaarde buiten een voorziening is aangetroffen en daarmee aan de geconstateerde
overtreding. Voor zover bezwaarde hiermee een beroep doet op het gelijkheidsbeginsel, slaagt dit
beroep niet.

Ten overvloede wordt opgemerkt dat de handhavingscapaciteit beperkt is. Daarom kunnen niet
alle fietsen die niet correct geparkeerd staan tegelijkertijd worden verwijderd. Dat eventueel
andere verkeerd geplaatste fietsen niet zijn verwijderd, leidt er dus niet toe dat de fiets van
bezwaarde onterecht is verwijderd. Hiervoor is immers uitsluitend van belang hoe de fiets van
bezwaarde is aangetroffen door de handhaver.

Nu is gebleken dat de overtreding vast staat, de juiste procedure is gevolgd en de bezwaren niet
worden gevolgd, wordt geconcludeerd dat bezwaarde niet in aanmerking komt voor vergoeding
van de door hem gemaakte kosten.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. Bezwaarde komt niet in aanmerking voor een
kostenvergoeding.

Adviseur,

[NAAM]