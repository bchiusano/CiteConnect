Advies van de Bezwaarschrifencommissie Juridisch Bureau

Aan        Het college van burgemeester en wethouders van de gemeente Amsterdam
Zaaknummer JB.19.002257.001 en JB.19.002258.001
Datum      19 februari 2019
Onderwerp  Advies naar aanleiding van het bezwaarschrift van de heer [NAAM] en
mevrouw [NAAM] college,

1. Inleiding
Op 21 november 2018 heeft de handhaver, namens u, de fietsen van de heer [NAAM] en
mevrouw [NAAM] (hierna: bezwaarden) verwijderd van de locatie Kinkerstraat en opgeslagen
bij het Fietsdepot. De fietsen van bezwaarden (met barcodes [BSN] en [BSN]) stonden
volgens de besluiten niet geparkeerd in de daarvoor bestemde voorziening. De besluiten zijn op
21 november 2018 bekendgemaakt.

Tegen deze besluiten is een bezwaarschrift ingediend, welke door het stadsdeel is ontvangen op
12 februari 2019. Bij brief van 13 februari 2019 is de ontvangst van het bezwaarschrift bevestigd.

2. Ontvankelijkheid
Alvorens het bezwaarschrift inhoudelijk kan worden behandeld, dient beoordeeld te worden of het
bezwaarschrift ontvankelijk is. De commissie overweegt daartoe het volgende.

De termijn voor het indienen van een bezwaarschrift is zes weken. De termijn vangt aan op de dag
waarop het besluit is bekendgemaakt. Volgens de uitspraak van 10 oktober 2016 van de rechtbank
Den Haag1 is de sticker op de fiets het besluit. In het onderhavig geval zijn de besluiten
bekendgemaakt op 21 november 2018. De termijn van het indienen van het bezwaarschrift ving
aan op 22 november 2018. Gelet op artikel 6:7 jo. 6:8 van de Algemene wet bestuursrecht was
2 januari 2019 de laatste dag waarop het bezwaarschrift kon worden ingediend. Uit de
poststempel blijkt dat het bezwaarschrift op 11 februari 2019 is aangeboden. Op 12 februari 2019 is
het bezwaarschrift door het stadsdeel ontvangen. Derhalve is het bezwaarschrift niet tijdig
ingediend.

Vervolgens is de vraag of de termijnoverschrijding verschoonbaar is te achten. Slechts in zeer
bijzondere gevallen wordt het bezwaarschrift bij te late indiening in behandeling genomen.
Bezwaarden dienen dan aan te tonen dat het hen niet aan te rekenen is, dat zij te laat zijn met hun
bezwaarschrift.

1 Rb Den Haag, 10 oktober 2016, ECLI:NL:RBDHA:2016:12168

Bezwaarden gaven aan dat op het moment dat hun fietsen waren verwijderd zij er vanuit zijn
gegaan dat de fietsen waren gestolen, omdat geen indicatie is gegeven dat de fietsen zouden
worden verwijderd vanwege het parkeren buiten de voorziening. Pas op 20 januari 2019 kwamen
bezwaarden erachter dat hun fietsen te koop werden aangeboden in een fietsenwinkel op de
Molukkenstraat in Amsterdam Oost. De eigenaar van de fietsenwinkel gaf aan dat hij deze fietsen
van de gemeente Amsterdam heeft gekocht. Het Fietsdepot heeft bevestigd dat de fietsen zes
weken na de verwijdering zijn verkocht aan een derde partij. In dit verband overweegt de
commissie het volgende.

Volgens de uitspraak van de Rechtbank Den Haag van 10 oktober 20162 is de sticker op de fiets het
besluit. Op de foto's die de handhaver heeft gemaakt op het moment van verwijderen van de
fietsen, is te zien dat de fietsen van bezwaarden voorzien waren van een sticker. Uit de
constateringsformulieren blijkt dat de stickers op 21 november 2018 om 09:30 uur zijn
aangebracht. Op de stickers staat vermeld dat de fietsen verwijderd worden op 21 november 2018
vanaf 10:30 uur. Uit de constateringsformulieren blijkt dat de fietsen op 21 november 2018 om
11:50 uur respectievelijk 11:52 uur zijn verwijderd. Indien een fiets in een aangewezen gebied
buiten een fietsvoorziening wordt aangetroffen, krijgt de eigenaar vanaf het aanbrengen van de
sticker één uur de tijd krijgt om de fiets te verwijderen. Een begunstigingstermijn van één uur
wordt voldoende geacht om de overtreder in staat te stellen de overtreding ongedaan te maken.
Een langere begunstigingstermijn wordt gelet op de druk op de openbare ruimte in het gebied en
de aanzuigende werking van verkeerd geparkeerde fietsen niet wenselijk geacht en zou in feite
leiden tot het gedogen van overtredingen. Dat de eigenaren van de fietsen de stickers met de
begunstigingstermijn niet hebben gezien, doet daar niet af. Bovendien heeft de Rechtbank
Amsterdam in de uitspraak van 26 september 20183 overwogen dat het verlenen van een
begunstigingstermijn van één uur niet onredelijk is, in het geval van binnen het aangewezen
gebied buiten de daarvoor bestemde voorziening geparkeerde fietsen. Nu uit de
constateringsformulieren volgt dat er wel degelijk twee besluiten met een begunstigingstermijn
zijn gegeven, wordt het standpunt van bezwaarden dat er geen indicatie tot verwijdering is
gegeven niet gevolgd.

Voorts wordt overwogen dat bezwaarden navraag hadden kunnen doen bij het Fietsdepot of
Stadsdeel West om te achterhalen of de fietsen zijn verwijderd en opgeslagen bij het Fietsdepot.
Dat bezwaarden dit hebben nagelaten en er zonder meer vanuit zijn gegaan dat de fietsen zijn
gestolen, dient dan ook voor hun rekening en risico te blijven.

Hoewel de commissie de situatie betreurenswaardig acht, is zij gelet op het voorgaande van
oordeel dat het bezwaarden kan worden aangerekend dat zij niet tijdig bezwaar hebben
ingediend. Om die reden is geen sprake van een verschoonbare termijnoverschrijding.

2 Rb Den Haag, 10 oktober 2016, ECLI:NL:RBDHA:2016:12168
3 Rb Amsterdam, 26 september 2018, ECLI:NL:RBAMS:2018:7511

3. Advies
Op grond van het voorgaande adviseert de commissie u:
-  het bezwaarschrift van 12 februari 2019 niet-ontvankelijk te verklaren-
-  de bestreden besluiten in stand te laten.

Adviseur,

[NAAM]