Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.20.003541.001
Datum        23 maart 2020
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 14 februari 2020 om 09:10 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond het metrostation Noorderpark (Albatrospad) te
Amsterdam en opgeslagen bij het Fietsdepot. De fiets van bezwaarde stond volgens het besluit
niet geparkeerd in de daarvoor bestemde voorziening. Het besluit is op 14 februari 2020 om 07:30
uur bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  Het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u de commissie tot dit advies is gekomen.

3. De bezwaren
Samengevat luiden de bezwaren uit het bezwaarschrift als volgt:
. [NAAM] geeft aan dat zij haar fiets op 13 februari 2020 bij het metrostation
Noorderpark in een fietsenrek heeft gezet. Na een paar uur kwam zij weer terug en wilde
zij haar fiets meenemen. Helaas was het ventiel eruit gehaald en was de band van de fiets
leeg. De fietsenmaker was toen al gesloten en daarom besloot bezwaarde de fiets even te
laten staan in het fietsenrek. Toen zij de volgende dag rond 10:00 uur terugkwam om de
fiets op te halen, was de fiets verwijderd-
. [NAAM] geeft aan dat zij het verrassend vindt dat de fiets buiten voorziening is
aangetroffen en om die reden door Handhaving is meegenomen. Zij had de fiets in het

fietsenrek neergezet. Ze gaat ervanuit dat iemand anders de fiets uit het fietsenrek heeft
gehaald om plek te maken voor een ander-
. [NAAM] vindt het onterecht dat de fiets zo snel is weggehaald. [NAAM] heeft niet
de tijd of mogelijkheid gekregen om te realiseren dat iemand anders de fiets buiten het
fietsenrek had gezet-
. [NAAM] benadrukt dat zij gelooft er alles aan gedaan te hebben om haar fiets netjes
achter te laten, aangezien zij de fiets in het fietsenrek heeft achtergelaten en de volgende
ochtend de fiets meteen kwam ophalen. Zij was niet in de mogelijkheid om de situatie te
voorkomen, omdat de fiets binnen anderhalf uur is verwijderd-
. [NAAM] geeft aan dat haar moeder kosten heeft gemaakt om de fiets te laten
thuisbezorgen. [NAAM] was zelf op dat moment in het buitenland. [NAAM] wenst
de kosten vergoed te krijgen, omdat zij de kosten niet kon voorkomen.

4. Horen van bezwaarde
Op 18 maart 2020 is er telefonisch contact geweest met bezwaarde. [NAAM] herhaalt hetgeen
zij in het bezwaarschrift heeft benoemd. [NAAM] heeft daarnaast samengevat het volgende
aangevoerd:
. [NAAM] geeft aan dat iemand waarschijnlijk dacht dat de fiets met de lekke band niet
werd gebruikt en daarom de fiets van bezwaarde uit het fietsenrek heeft gehaald om
vervolgens zelf de fiets daar neer te zetten-
. [NAAM] benadrukt dat zij geen kans heeft gehad om de overtreding ongedaan te
maken vanwege het tijdstip van stickeren. Zij had geen kans om erachter te komen dat de
fiets niet meer in het fietsenrek stond en daardoor kon zij de fiets ook niet verplaatsen.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek) mogen worden geparkeerd.
Door het intensief gebruik en hoge fietsparkeerdruk is het gebied rond het metrostation
Noorderpark  door het college van burgemeester en wethouders aangewezen als gebied waarin
het verboden is om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

1 Gemeenteblad van 17 juli 2018,nr 152825,'Aanwijzingsbesluit fiets-, snorfiets en bromfietsparkeren Stationsgebied
Buikslotermeerplein en Stationsgebied Noorderpark op grond van art. 4.27 lid 3 APV, gemeente Amsterdam'.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod op buiten de rekken te
parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond niet in een daarvoor bestemd
fietsenrek geparkeerd. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 14 februari 2020 om 07:30 uur is aangebracht, en dat de fiets diezelfde dag om 09:10
uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde geeft aan dat zij haar fiets op 13 februari 2020 bij  het metrostation Noorderpark in een
fietsenrek heeft gezet. Na een paar uur kwam zij weer terug en wilde zij haar fiets meenemen.
Helaas was het ventiel eruit gehaald en was de band van de fiets leeg. De fietsenmaker was toen al
gesloten en daarom besloot bezwaarde de fiets even te laten staan in het fietsenrek. Toen zij de
volgende dag rond 10:00 uur terugkwam om de fiets op te halen, was de fiets verwijderd.
Bezwaarde geeft aan dat iemand waarschijnlijk dacht dat de fiets met de lekke band niet werd
gebruikt en daarom de fiets van bezwaarde uit het fietsenrek heeft gehaald om vervolgens zelf de
fiets daar neer te zetten. De commissie overweegt hiertoe het volgende.

De commissie merkt op dat het vervelend is voor bezwaarde dat iemand het ventiel uit het wiel
heeft gehaald waardoor de band leeg was en bezwaarde geen gebruik kon maken van de fiets. Uit
het constateringsformulier en de foto's die zijn gemaakt bij de verwijdering van de fiets, blijkt dat
de fiets niet in een fietsenrek stond en dus buiten de voorziening is aangetroffen. Voor de
handhaver is bepalend hoe hij de fiets aantreft. Het komt helaas voor dat in het rek geplaatste
fietsen eruit worden gehaald zodat iemand anders zijn of haar fiets op die plek in het rek kan
zetten. Hoe vervelend dit voor bezwaarde ook is, het is haar verantwoordelijkheid om de fiets zo
te stallen dat dit niet kan gebeuren. Ook als een (ketting)slot gebruikt wordt om de fiets aan het

rek te bevestigen, moet dat slot zó bevestigd worden dat niet teveel ruimte bestaat om de fiets uit
het rek te halen.

Bezwaarde vindt het onterecht dat de fiets zo snel is weggehaald. [NAAM] benadrukt dat zij
gelooft er alles aan gedaan te hebben om haar fiets netjes achter te laten, aangezien zij de fiets in
het fietsenrek heeft achtergelaten en de volgende ochtend de fiets meteen kwam ophalen. Zij was
niet in de mogelijkheid om de situatie te voorkomen, omdat de fiets binnen anderhalf uur is
verwijderd. [NAAM] benadrukt daarnaast dat zij geen kans heeft gehad om de overtreding
ongedaan te maken vanwege het tijdstip van stickeren. Zij had geen kans om erachter te komen
dat de fiets niet meer in het fietsenrek stond en daardoor kon zij de fiets ook niet verplaatsen. De
commissie overweegt hiertoe het volgende.

De commissie twijfelt niet aan de goede intenties van bezwaarde. Herhaald wordt dat indien een
fiets in een aangewezen gebied buiten een fietsvoorziening wordt aangetroffen, de eigenaar vanaf
het aanbrengen van de sticker één uur de tijd krijgt om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen. Dat de eigenaar van de
fiets niet binnen die termijn de overtreding ongedaan heeft kunnen maken, doet daar niet aan af.
Bovendien heeft de Rechtbank Amsterdam met de uitspraak van 16 september 2018 te kennen
gegeven dat het verlenen van een begunstigingstermijn van één uur niet onredelijk is, in het geval
van binnen het aangewezen gebied buiten de daarvoor bestemde voorziening geparkeerde
fietsen.2  Dat bezwaarde vanwege het tijdstip van het aanbrengen van de sticker stelt geen kans te
hebben gehad om erachter te komen dat de fiets niet langer in het fietsenrek stond , maakt dat
niet anders.

6.3 Ten aanzien van de kosten
Bezwaarde geeft aan dat haar moeder kosten heeft gemaakt om de fiets te laten thuisbezorgen.
Bezwaarde was zelf op dat moment in het buitenland. [NAAM] wenst de kosten vergoed te
krijgen, omdat zij de kosten niet kon voorkomen. De commissie overweegt hiertoe het volgende.

De commissie overweegt dat het voor risico van degene die haar fiets stalt hoort te blijven, dat de
fiets door een ander verplaatst kan worden als zij de fiets niet zo bevestigt dat dat niet kan
gebeuren. De schade die bezwaarde daardoor heeft geleden, dient dan ook voor haar rekening te
blijven. De commissie is van mening dat de overtreding bezwaarde is toe te rekenen, zodat de last
haar terecht is opgelegd en de kosten van de bestuursdwang ook op haar verhaald mochten
worden. De commissie adviseert daarom het verzoek tot kostenvergoeding af te wijzen.

7. Conclusie
Op grond van het voorgaande is de commissie van oordeel dat het bezwaar ongegrond is en dat het

2 Rb Amsterdam, 26 september 2018, ECLI:NL:RBAMS:2018:7511.

bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mw. [NAAM]