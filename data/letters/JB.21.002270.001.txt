Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.21.002270.001
Datum        10 mei 2021
Onderwerp    Advies naar aanleiding van het bezwaarschrift van [NAAM] college,

1. Inleiding
Op 21 januari 2021 om 11:46 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond de Kinkerstraat/De Hallen (Wenslauerstraat)
opgeslagen bij het Fietsdepot. De fiets stond volgens het besluit niet geparkeerd in de daarvoor
bestemde voorziening. Het besluit is op 21 januari 2021 om 09:35 uur bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat de voorzieningen in zijn buurt en straat totaal ontoereikend zijn
om een fiets, binnen de opgestelde regels, te kunnen stallen. Het promoten van
fietsgebruik in combinatie met regelgeving die datzelfde gebruik onmogelijk maakt is
volgens bezwaarde absurd.
.  Het is volgens bezwaarde slecht beleid om de fiets binnen één uur ter verwijderen op
kosten van de burger, terwijl er geen enkele optie is diezelfde fiets ergens te parkeren.
. [NAAM] zou graag een oplossing voor het parkeren van fietsen in zijn buurt zien en tot
die tijd zou er volgens hem geen handhaving moeten plaatsvinden.
.  Daarnaast wenst [NAAM] als gebaar, graag het betaalde bedrag terug van ? 22,50 aan
het Fietsdepot.

4. Horen van bezwaarde
Op 4 mei 2021 is er telefonisch contact geweest met bezwaarde. [NAAM] heeft de bezwaren uit
het bezwaarschrift herhaald en benadrukt. Samengevat heeft bezwaarde verder het volgende
aangegeven:
. [NAAM] heeft zijn fiets opgehaald bij het Fietsdepot. Hij vindt het opvallend dat hij van
de medewerkers advies kreeg om bezwaar te maken aangezien zij het ook niet terecht
vonden. De medewerkers adviseerden om bezwaar in te dienen om een signaal af te
geven.
. [NAAM] vindt het bezwaarlijk dat de fiets wordt verwijderd, terwijl er onvoldoende
voorzieningen zijn. De fiets moet ergens staan. Hij vindt het bijna Zwitserse praktijken dat
de burger dan wordt gestraft door de fiets te verwijderen en een boete te laten betalen.
. [NAAM] hoopt dat er coulant mee kan worden omgegaan en er verandering met in het
beleid en op de locatie kan komen.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek of fietsnietje) mogen
worden geparkeerd. Door het intensief gebruik en hoge fietsparkeerdruk is het gebied rond De
Kinkerstraat/De Hallen het college van burgemeester en wethouders aangewezen als gebied
waarin het verboden is om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets van bezwaarde stond vastgemaakt
aan een paal. Voor een handhaver is bepalend hoe hij de fiets aantreft.

1 Gemeenteblad 18 september 2018, nr. 197814, 'Uitvoering van een gebiedsaanwijzing op grond van 
art. 4, lid 3 Algemene Plaatselijke Verordening APV ter beperking van het (brom) fietsparkeren in de 
openbare ruimte in het belang van de veiligheid en ter voorkoming van hinder, gemeente Amsterdam'.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied, en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 21 januari 2021 om 09:35 uur is aangebracht, en dat de fiets op diezelfde dag om
11:46 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde geeft aan dat de voorzieningen in zijn buurt en straat totaal ontoereikend zijn om een
fiets, binnen de opgestelde regels, te kunnen stallen. Het promoten van fietsgebruik in combinatie
met regelgeving die datzelfde gebruik onmogelijk maakt is volgens bezwaarde absurd. [NAAM]
zou graag een oplossing voor het parkeren van fietsen in zijn buurt zien en tot die tijd zou er
volgens hem geen handhaving moeten plaatsvinden. [NAAM] hoopt dat er coulant mee kan
worden omgegaan en er veranderingg met in het beleid en op de locatie kan komen. De
commissie overweegt hiertoe het volgende.

De commissie heeft contact gehad met de gebiedsmakelaar over de door situatie op de locatie.
Via de website van de gemeente Amsterdam kan bezwaarde een melding openbare ruimte en
overlast doen met het verzoek om meer fietsparkeerruimte op de locatie te realiseren. De
commissie overweegt dat een parkeerplek waarschijnlijk niet altijd direct voor de woning van
bezwaarde en andere bewoners beschikbaar zal zijn. De commissie merkt op dat op de website
https://www.amsterdam.nl/parkeren-verkeer/fiets/parkeren/ ook de parkeerplekken voor fietsen
zijn weergegeven. De fiets kan bijvoorbeeld worden neergezet in een fietsenstalling of fietsenrek
op wat meer afstand van de locatie, bijvoorbeeld in de fietsenstalling De Hallen. Ook kan de fiets
geparkeerd worden op een locatie waar het verbod buiten de voorziening parkeren niet geldt. De
commissie herhaalt dat de fiets van bezwaarde geparkeerd stond in het aangewezen gebieden en
dat fietsen die niet in de voorziening staan geparkeerd mogen worden verwijderd. De fiets van
bezwaarde stond geparkeerd aan een paal en niet in een daarvoor bestemde parkeervoorziening.
De fiets is dan ook terecht en volgens de juiste procedure verwijderd.

Wellicht ten overvloede wordt opgemerkt dat het parkeren en vastmaken van de fiets aan een paal
ook niet is toegestaan op grond van artikel 4.2 APV. In dit artikel staat dat het verboden is
voorwerpen aan te brengen boven of over de weg of vast te maken aan bomen of aan objecten die
zijn bestemd voor of gebruikt worden ten behoeve van de openbare dienst.

Het is volgens bezwaarde slecht beleid om de fiets binnen één uur ter verwijderen op kosten van
de burger, terwijl er geen enkele optie is diezelfde fiets ergens te parkeren. De commissie
overweegt hiertoe het volgende.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. Dat de eigenaar van de fiets niet binnen die termijn de overtreding ongedaan heeft
kunnen maken, doet daar niet aan af. Bovendien heeft de Rechtbank Amsterdam met de uitspraak
van 26 september 2018 te kennen gegeven dat het verlenen van een begunstigingstermijn van één
uur niet onredelijk is, in het geval van binnen het aangewezen gebied buiten de daarvoor
bestemde voorziening geparkeerde fietsen.2

Bezwaarde wenst, als gebaar, graag het betaalde bedrag terug van ? 22,50 aan het Fietsdepot. De
commissie overweegt hiertoe het volgende.

Ten aanzien van de door bezwaarde aan het Fietsdepot betaalde administratiekosten en het
opengebroken slot wordt overwogen dat bezwaarde alleen in aanmerking komt voor een
vergoeding, indien blijkt dat niet de juiste procedure voor verwijdering is gevolgd. Hiervan is geen
sprake. De commissie is van mening dat de overtreding bezwaarde is toe te rekenen, zodat de last
hem terecht is opgelegd en de kosten van de bestuursdwang ook op hem verhaald mochten
worden.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mw. [NAAM] Rb Amsterdam, 26 september 2018, ECLI:NL:RBAMS:2018:7511