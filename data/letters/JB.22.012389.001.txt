Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.22.012389.001
Datum        25 november 2022
Onderwerp    Advies naar aanleiding van het bezwaarschrift van [NAAM] college,

1. Inleiding
Op 8 juli 2022 om 12:06 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond het NS-station Amsterdam RAI (Europaboulevard) en
opgeslagen bij het Fietsdepot. De fiets stond volgens het besluit niet geparkeerd in de daarvoor
bestemde voorziening. Het besluit is op 8 juli 2022 om 08:30 uur bekendgemaakt. Tegen dit
besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat er in het gebied tussen de halte van tram 4 Drentepark en NS-
station Amsterdam RAI parkeervakken zijn en dat er in dit gebied geen fietsenrekken
aanwezig zijn.
.  Volgens [NAAM] wordt er door middel van borden op de grond aangegeven dat deze
parkeervakken bedoeld zijn e-bikes en bakfietsen.
. [NAAM] stelt dat er op deze borden niet wordt vermeld dat een gewone fiets daar ook
geplaatst mag worden.
. [NAAM] geeft aan haar fiets pal naast het parkeervak te hebben geplaatst.
. [NAAM] geeft haar fiets niet in het parkeervak te hebben geplaatst, omdat haar fiets
geen e-bike of bakfiets is en de gemeente anders haar fiets zou meenemen.
. [NAAM] voert aan dat zij denkt dat er behoefte is aan goede voorzieningen voor fietsen
zoals bijvoorbeeld rekken.

.  [NAAM] geeft tot slot nog aan dat zij het oneerlijk vindt, omdat iedereen fietsen kan
verplaatsen als er geen rekken zijn.

4. Horen van [NAAM]
Op 16 november 2022 heeft de behandelend jurist telefonisch contact met [NAAM] gehad.
[NAAM] heeft ingestemd met telefonisch horen. Zij heeft de bezwaren uit het bezwaarschrift
herhaald en benadrukt. Daarnaast gaf zij samengevat het volgende aan:
. [NAAM] geeft aan dat zij zich bewust was van het feit dat zij haar fiets net naast het
parkeervak had geplaatst.
. [NAAM] was in de veronderstelling dat de parkeervakken alleen bedoeld waren voor
elektrische fietsen en scooters.
.  Wat [NAAM] betreft is het hele gebied bij NS-station Amsterdam RAI een
fietsparkeerplek.
. [NAAM] geeft ook nog aan dat zij maar één uur de tijd heeft gekregen om haar fiets
weg te kunnen halen. Volgens [NAAM] is één uur niet voldoende aangezien zij haar
fiets daar altijd parkeert om naar haar werk toe te gaan.
. [NAAM] geeft tot slot aan dat zij echt haar best heeft gedaan om haar fiets goed neer
te zetten en vindt het dan ook jammer dat zij alsnog een boete heeft gekregen.

5. Juridisch kader
Ingevolge artikel 4.27 lid 3 en 4 van de APV kan in het belang van de veiligheid en ter voorkoming
van hinder een gebied worden aangewezen waarin fietsen uitsluitend in de daarvoor bestemde
voorziening (lees: een fietsenrek, fietsparkeervak en fietsnietje) mogen worden geparkeerd. Door
het intensief gebruik en hoge fietsparkeerdruk is het gebied rond het NS-station Amsterdam RAI
het college van burgemeester en wethouders aangewezen als gebied waarin het verboden is om
fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Awb. Op
grond hiervan kunt u een overtreding zelf beëindigen door het meevoeren en opslaan van de fiets,
nadat u de betrokkene in gelegenheid heeft gesteld zelf de overtreding op te heffen. Tevens kunt
u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en
vaststellen Handboek Fietsparkeren'.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond naast een fietsparkeervak
geparkeerd. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied, en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 8 juli 2022 om 08:30 uur is aangebracht, en dat de fiets diezelfde dag om 12:06 uur is
verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] geeft aan haar fiets pal naast het parkeervak te hebben geplaatst. [NAAM] was in
de veronderstelling dat de parkeervakken alleen bedoeld waren voor elektrische fietsen en
scooters. [NAAM] geeft ook nog aan dat zij maar één uur de tijd heeft gekregen om haar fiets
weg te kunnen halen. Volgens [NAAM] is één uur niet voldoende aangezien zij haar fiets daar
altijd parkeert om naar haar werk toe te gaan. De commissie overweegt hiertoe het volgende.

Herhaald wordt dat [NAAM] de fiets geparkeerd heeft in het aangewezen gebied waar het
verboden is de fiets buiten de voorziening te parkeren. De fiets van [NAAM] stond naast een
fietsparkeervak geparkeerd. Fietsen die buiten de daarvoor bestemde parkeervoorziening staan
geparkeerd, kunnen worden verwijderd.

Er wordt opgemerkt dat er op de locatie verschillende parkeervakken aanwezig zijn. Een fiets mag
enkel geparkeerd worden in een fietsparkeervak. Dit is een met wit omlijnd vak waarin vaak met
borden en/of groene tegels wordt aangegeven dat het parkeervak is bestemd voor fietsen.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen. Dat de eigenaar van de
fiets niet binnen die termijn de overtreding ongedaan heeft kunnen maken in verband met

bijvoorbeeld haar werktijden, doet daar niet aan af. Bovendien heeft de Rechtbank Amsterdam
met de uitspraak van 26 september 2018 te kennen gegeven dat het verlenen van een
begunstigingstermijn van één uur niet onredelijk is, in het geval van binnen het aangewezen
gebied buiten de daarvoor bestemde voorziening geparkeerde fietsen.2

De commissie merkt op dat door middel van informatieborden op de locatie NS-station
Amsterdam RAI wordt gewezen op het verbod om de fiets buiten de parkeervoorziening te
parkeren. Ook op de website www.amsterdam.nl/fiets wordt dit verbod kenbaar gemaakt. Het zijn
echter niet de borden zijn die het parkeerverbod in het leven roepen. Het is de bevoegdheid in de
APV en het Aanwijzingsbesluit die maken dat er een bepaald regime geldt in het gebied.

Het is vervelend dat [NAAM] niet op de hoogte was van de geldende regeling waardoor zij zijn
fiets buiten de voorziening geparkeerd heeft. Er wordt echter opgemerkt dat er van een
verkeersdeelnemer mag worden verwacht dat zij onderzoek doet naar de ter plaatse geldende
verkeerssituatie. Dat [NAAM] zich niet goed genoeg heeft georiënteerd op de
parkeermogelijkheden van fietsen in het gebied rond het NS-station Amsterdam RAI, komt voor
haar eigen rekening. De commissie volgt [NAAM] daarom niet in haar bezwaar.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mevrouw [NAAM]   Rb Amsterdam, 26 september 2018, ECLI:NL:RBAMS:2018:751