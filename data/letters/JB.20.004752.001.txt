Advies van de bezwaarschriftencommissie Juridisch Bureau
Aan           Het college van burgemeester en wethouders van de gemeente Amsterdam
Zaaknummer    JB.20.004752.001
Datum         2 juli 2020
Onderwerp     Advies naar aanleiding van het bezwaarschrift van de heer [NAAM] college,

1. Inleiding
Op 7 februari 2020 om 21.29 uur heeft de handhaver, namens u, de fiets van de heer [NAAM] (hierna:
bezwaarde) verwijderd uit het gebied rond het Rembrandtplein (Reguliersdwarsstraat) te
Amsterdam en opgeslagen bij het Fietsdepot. De fiets van bezwaarde stond volgens het besluit niet
geparkeerd in de daarvoor bestemde voorziening. Het besluit is op 7 februari 2020 om 20.20 uur
bekendgemaakt.

Tegen dit besluit is tijdig een bezwaarschrift ingediend. Bij e-mailbericht van 26 februari 2020 is aan
bezwaarde gevraagd om het besluit mee te sturen. Op 24 maart 2020 is de ontvangst van het
bezwaarschrift bevestigd en opnieuw gevraagd naar het kennisgevingsbesluit. [NAAM] heeft niet
gereageerd op beide verzoeken. Op 28 mei heeft de behandelend medewerker de bezwaarde een e-
mailbericht gestuurd en bezwaarde gaf aan dat hij geen kennisgevingsbesluit of barcode heeft. De
behandelend medewerker heeft vervolgens contact opgenomen met het Fietsdepot. Aan de hand
van de informatie uit het bezwaarschrift heeft het Fietsdepot het kennisgevingsbesluit gestuurd
waardoor het bezwaar inhoudelijk behandeld kon worden.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren uit het bezwaarschrift als volgt:
. [NAAM] voert aan dat de wachttijd niet in acht is genomen. Hij was aan het eten in een
Thais restaurant en zag dat een medewerker van de gemeente zijn fiets meenam in een
wagen. [NAAM] is vervolgens achter de wagen gegaan. Hij heeft de medewerker
aangegeven dat zijn fiets in het rek stond en dat iemand anders zijn fiets had verplaatst.

. [NAAM] is niet eens met de wijze waarop de medewerker heeft gehandeld. [NAAM]
is van mening dat zijn fiets onterecht is verwijderd.

4. Horen van bezwaarde
Sinds 28 mei 2020 is er per e-mail contact geweest met bezwaarde. [NAAM] heeft ingestemd
met het horen per e-mail door een toelichting te geven over zijn bezwaargronden. [NAAM]
heeft de gronden uit zijn bezwaarschrift herhaald en het volgende aangevoerd:
. [NAAM] geeft aan dat hij in het restaurant Bangkok aan het eten was en hij zag dat zijn
fiets verwijderd werd. Hij heeft een video gemaakt waarin hij de handhaver confronteert
met het verwijderen van zijn fiets. De handhaver gaf geen gehoor aan de bezwaarde.
. [NAAM] is van mening dat zijn fiets onrechtmatig is meegenomen. Indien zijn fiets
buiten het rek had gestaan, dan is de wachttijd niet in acht genomen. [NAAM] was
bereid om zijn fiets te verplaatsen.
. [NAAM] voert ook aan dat zijn fiets door een ander uit het rek is gehaald en is
verplaatst.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek) mogen worden geparkeerd.
Door het intensief gebruik en hoge fietsparkeerdruk is het gebied rond het Rembrandplein te
Amsterdam door het college van burgemeester en wethouders aangewezen als gebied waarin het
verboden is om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied rond het Rembrandtplein
gebruik maken de ruimte te geven. Door middel van informatieborden wordt gewezen op het
verbod om buiten de rekken te parkeren.

[NAAM] voert aan dat de fiets op de locatie Reguliersdwarsstraat was geparkeerd in een
fietsenrek. Uit het constateringsformulier en de foto's die zijn gemaakt bij de verwijdering van de

1 Gemeenteblad 14 april 2017, nr. 64446, 'Aanwijzingsbesluit fiets- en brommerparkeren Rembrandtplein en omgeving op grond
van art. 4.27 lid 3 APV'.

fiets, blijkt dat de fiets buiten een fietsvoorziening is aangetroffen. De fiets stond in een
parkeervak geparkeerd dat bestemd is voor scooters. Voor een handhaver is bepalend hoe hij de
fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 7 februari om 20.20 uur is aangebracht en op 7 februari 2020 21.29 uur is de fiets
verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] voert aan dat zijn fiets door een ander uit het fietsenrek is gehaald en vervolgens is
verplaatst. Uit het constateringsformulier en de foto's die zijn gemaakt bij de verwijdering van de
fiets, blijkt dat de fiets buiten de fietsvoorziening is aangetroffen. De fiets stond namelijk in een
parkeervak voor scooters en niet in het daarvoor bestemde fietsparkeervak. Voor de handhaver is
bepalend hoe hij de fiets aantreft. De enkele stelling dat bezwaarde de fiets binnen de
fietsvoorziening heeft geparkeerd en dat deze mogelijk door een derde is verplaatst is
onvoldoende om de overtreding niet aan bezwaarde toe te rekenen. Het komt helaas voor dat in
het rek geplaatste fietsen eruit worden gehaald zodat iemand anders zijn of haar fiets op die plek
in het rek kan zetten. Hoe vervelend dit voor bezwaarde ook is, het is zijn verantwoordelijkheid om
de fiets zo te stallen dat dit niet kan gebeuren. Ook als een (ketting)slot gebruikt wordt om de fiets
aan het rek te bevestigen, moet dat slot zó bevestigd worden dat niet te veel ruimte bestaat om de
fiets uit het rek te halen.

[NAAM] voert tevens aan dat zijn fiets onrechtmatig is meegenomen door de handhaver en dat
de wachttijd van een uur niet in acht is genomen. [NAAM] was aan het eten en zou zijn fiets
verplaatsen. Volgens de uitspraak van Rechtbank Den Haag van 10 oktober 2016 is de sticker op de
fiets het besluit.2 Op de foto's die op het moment van verwijderen van de fiets door de handhaver
zijn gemaakt, is te zien dat de fiets van bezwaarde voorzien was van een sticker. Herhaald wordt
dat uit het constateringsformulier blijkt dat de sticker op 7 februari 2020 om 20.20 uur is
aangebracht. Op de sticker staat vermeld dat de fiets verwijderd wordt vanaf 7 februari 2020 om
21.20 uur. Uit het constateringsformulier blijkt dat de fiets op 7 februari 2020 om 21.29 uur is

2 Rb Den Haag, 10 oktober 2016, ECLI:NL:RBDHA:2016:12168.

verwijderd. Nu uit het constateringsformulier volgt dat er wel degelijk een besluit met een
begunstigingstermijn van een uur is gegeven, wordt het bezwaar van bezwaarde niet gevolgd.

[NAAM] geeft tot slot aan dat hij een video heeft gemaakt waarin hij de handhaver
confronteert met het verwijderen van zijn fiets. De handhaver gaf geen gehoor en bezwaarde is
het niet eens met de wijze waarop de handhaver heeft gehandeld. De commissie merkt op dat het
spijtig is dat het voor bezwaarde onrechtmatig voelt. Dit leidt er echter niet toe dat de bezwaren
gehonoreerd kunnen worden. De commissie merkt tot slot op dat indien de handhaver de
overtreding heeft geconstateerd en de begunstigingstermijn is verlopen, hij de fiets mag
verwijderen. [NAAM] had de mogelijkheid om de fiets te verplaatsen binnen de
begunstigingstermijn en nu bezwaarde dat heeft nagelaten komt dat voor zijn risico.

7. Conclusie

Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mw. [NAAM]