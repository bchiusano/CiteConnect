Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.19.015364.001
Datum        9 januari 2020
Onderwerp    Advies naar aanleiding van het bezwaarschrift van [NAAM] college,

1. Inleiding
Op 4 oktober 2019 om 11.07 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond het NS-station Amsterdam-Zuid (Matthijs
Vermeulenpad) en opgeslagen bij het Fietsdepot. De fiets van bezwaarde stond volgens het
besluit niet geparkeerd in de daarvoor bestemde voorziening. Het besluit is op 4 oktober 2019 om
09.00 uur bekendgemaakt.

Tegen dit besluit is tijdig een bezwaarschrift ingediend.

2. Advies
Ik adviseer u:
.  Het bezwaar ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe ik tot dit advies is gekomen.

3. De bezwaren
Samengevat luiden de bezwaren als volgt:
. [NAAM] stelt dat er in haar geval geen redelijke termijn is gegeven-
. [NAAM] geeft verder aan dat op het groene waarschuwingsbord van de gemeente
Amsterdam staat vermeld dat fietsen worden verwijderd die buiten de rekken en vakken
staan geplaatst. [NAAM] geeft aan dat de fiets gestald stond in een vak bestemd voor
scooters en bromfietsen. De verwijdering is volgens bezwaarde onrechtmatig, omdat de
fiets in een vak stond geparkeerd. De fiets vormde geen gevaar, hinder of anderszins een
belemmering-
. [NAAM] wenst de betaalde administratiekosten van ? 35,- aan het Fietsdepot vergoed.

4. Horen van bezwaarde
Op 8 januari 2020 is er telefonisch contact geweest met de gemachtigde van bezwaarde.
Gemachtigde heeft ingestemd met telefonisch horen. Gemachtigde gaf aan geen verdere
aanvullingen op het bezwaarschrift te hebben. Daarom wordt dit advies op basis van de stukken in
het dossier uitgebracht.

5. Juridisch kader
Ingevolge artikel 4.27 lid, lid 3 en 4 van de Algemene Plaatselijke Verordening (APV) kan in het
belang van de veiligheid en ter voorkoming van hinder een gebied worden aangewezen waarin
fietsen uitsluitend in de daarvoor bestemde voorziening (lees: een fietsparkeervak) mogen worden
geparkeerd. Door het intensief gebruik en hoge fietsparkeerdruk is het gebied rond het NS-station
Amsterdam-Zuid door het college van burgemeester en wethouders aangewezen als gebied
waarin het verboden is om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod op buiten de rekken te
parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond in een parkeervak bestemd
voor scooters en bromfietsen geparkeerd.

Overtreding van artikel 4.27, lid 4, van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'

openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 4 oktober 2019 om 09.00 uur is aangebracht, en dat de fiets dezelfde dag om 11.07
uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde geeft aan dat op het groene waarschuwingsbord van de gemeente Amsterdam staat
vermeld dat fietsen, die buiten de rekken en vakken staan geplaatst, worden verwijderd.
Bezwaarde geeft aan dat de fiets gestald stond in een vak bestemd voor scooters en bromfietsen.
De fiets vormde volgens bezwaarde geen gevaar, hinder of anderszins een belemmering. De reden
voor verwijdering is dan ook onterecht. De commissie overweegt hiertoe het volgende.

Herhaald wordt dat uit het constateringsformulier en de foto's die zijn gemaakt bij de verwijdering
van de fiets, blijkt dat de fiets buiten de fietsvoorziening is aangetroffen. De fiets stond namelijk in
een parkeervak voor scooters en bromfietsen, en niet in het daarvoor bestemde parkeervak voor
fietsen. Een parkeervak voor scooters en bromfietsen is niet bestemd om een fiets in te parkeren.
Een parkeervak is zodanig vormgegeven en van informatie voorzien, dat het voor de gebruiker
daarvan duidelijk is dat de fiets in een parkeervak voor fietsen geparkeerd dient te worden. De
commissie volgt bezwaarde dan ook niet in haar standpunt.

Herhaald wordt dat de plek waar bezwaarde haar fiets heeft geparkeerd onder het aangewezen
gebied valt. Dit betekent dat fietsen die buiten de daarvoor bestemde parkeervoorziening staan
geparkeerd, kunnen worden verwijderd. Het veroorzaken van gevaar, hinder of een andere
belemmering is hiervoor geen vereiste.

Bezwaarde stelt verder dat er in haar geval geen redelijke termijn is gegeven. De commissie
overweegt hiertoe het volgende.

De commissie merkt op dat, volgens de uitspraak van Rechtbank Den Haag van 10 oktober 2016,
de sticker op de fiets het besluit is.2 Op de foto's die op het moment van verwijderen van de fiets
door de handhaver zijn gemaakt, is te zien dat de fiets van bezwaarde voorzien was van een
sticker. Herhaald wordt dat uit het constateringsformulier blijkt dat de sticker op 4 oktober 2019
om 09.00 uur is aangebracht. Op de sticker staat vermeld dat de fiets kan worden verwijderd op 4
oktober 2019 vanaf 10.00 uur. Uit het constateringsformulier blijkt dat de fiets dezelfde dag om
11.07 uur is verwijderd. Hieruit blijkt dat er een besluit met een begunstigingstermijn is gegeven.

2 Rb Den Haag, 10 oktober 2016, ECLI:NL:RBDHA:2016:12168.

De commissie merkt op dat de begunstigingstermijn van één uur, voor fietsen die buiten een
fietsparkeervoorziening staan geparkeerd, een gestandaardiseerde termijn is waarbinnen een
overtreder de overtreding zelf ongedaan kan maken. Een langere begunstigingstermijn wordt
gelet op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. De commissie is, gelet op het bovenstaande, van mening dat bezwaarde een
redelijke begunstigingstermijn is gegeven en volgt bezwaarde niet in haar standpunt.

Bezwaarde wenst tot slot de aan het Fietsdepot betaalde administratiekosten van ? 35,- vergoed.
De commissie overweegt hiertoe het volgende.

De commissie overweegt dat bezwaarde alleen in aanmerking komt voor een vergoeding voor de
aan het Fietsdepot betaalde administratiekosten, indien blijkt dat niet de juiste procedure voor
verwijdering is gevolgd. Hiervan is geen sprake. De commissie adviseert dan ook om het verzoek
tot kostenvergoeding af te wijzen.

7. Conclusie
Op grond van het voorgaande ben ik van oordeel dat het bezwaar ongegrond is en dat het bestreden
besluit in stand dient te blijven. [NAAM] komt niet in aanmerking voor een kostenvergoeding.

Adviseur,

Mw. [NAAM]