Advies van de bezwaarschriftencommissie

Aan:         Het college van burgemeester en wethouders van de gemeente Amsterdam
Ons kenmerk: JB.18.010970.001 en JB.18.010973.001
Datum:       26 november 2018
Onderwerp:   Advies naar aanleiding van het bezwaarschrift van de heer [NAAM]

Geacht college,

1. Inleiding
Op 3 augustus 2018 heeft de handhaver, namens u, de twee fietsen van de heer [NAAM] (hierna:
bezwaarde) verwijderd van de locatie Cornelis Troostplein en opgeslagen bij het Fietsdepot. De
fietsen van bezwaarde stonden volgens de besluiten niet geparkeerd in de daarvoor bestemde
voorziening. De besluiten zijn op 3 augustus 2018 bekendgemaakt.

Tegen de besluiten is op 29 oktober 2018 een bezwaarschrift ingediend. Bij brief van 30 oktober
2018 is de ontvangst van het bezwaarschrift bevestigd.

2. Ontvankelijkheid
Alvorens het bezwaarschrift inhoudelijk kan worden behandeld, dient beoordeeld te worden of het
bezwaarschrift ontvankelijk is. De commissie overweegt daartoe het volgende.

De besluiten zijn bekend gemaakt op 3 augustus 2018. De termijn voor het indienen van het
bezwaarschrift ving aan op 4 augustus 2018 . Volgens de uitspraak van 10 oktober 2016 van de
Rechtbank Den Haag1 is de sticker op de fiets het besluit. Gelet op artikel 6:7 jo. 6:8 van de
Algemene wet bestuursrecht (hierna: Awb) was 14 september 2018 de laatste dag waarop het
bezwaarschrift kon worden ingediend. Het bezwaarschrift is op 29 oktober 2018 door het
stadsdeel ontvangen. Daarmee staat vast dat het bezwaarschrift niet tijdig is ingediend.

De vraag is vervolgens of de termijnoverschrijding verschoonbaar is te achten. Slechts in zeer
bijzondere gevallen wordt het bezwaarschrift bij te late indiening in behandeling genomen.
Bezwaarde moet dan aantonen dat het hem niet aan te rekenen is, dat hij te laat is met zijn
bezwaarschrift.

In het bezwaarschrift heeft bezwaarde aangegeven dat hij pas later bezwaar heeft ingediend,
omdat hij pas na afloop van de bezwaartermijn relevante informatie tot zijn beschikking kreeg. Zo
sprak hij pas op 23 oktober 2018 met een handhaver fietsverwijdering, die hem vertelde dat er
incorrect gehandhaafd is op het Cornelis Troostplein en fietsen ten onrechte zijn verwijderd. Deze

1 Rechtbank Den Haag, 10 oktober 2016, ECLI:NL:RBDHA:2016:12168

handhaver vertelde hem ook dat het bord met het verbod om fietsen buiten de vakken te parkeren
niet voor deel van het Cornelis Troostplein geldt vanwaar zijn fiets is verwijderd, maar alleen voor
het deel nabij Brouwerij Troost. Bij brief van 30 oktober 2018 is bezwaarde in de gelegenheid
gesteld om nader schriftelijk toe te lichten waarom het bezwaarschrift te laat is ingediend.
Bezwaarde heeft geen gebruik gemaakt van deze mogelijkheid.

De commissie overweegt dat niet is gebleken dat het bezwaarde niet aangerekend kan worden
dat er niet tijdig bezwaar is ingediend. Dat bezwaarde pas na afloop van de bezwaartermijn
relevante informatie tot zijn beschikking kreeg wat ertoe leidde dat hij een bezwaarschrift
indiende, brengt niet met zich mee dat de termijnoverschrijding verschoonbaar is te achten. De
commissie is van mening dat het geen bijzondere omstandigheid betreft die maakt dat bezwaarde
niet binnen de bezwaartermijn een bezwaarschrift had kunnen indienen. [NAAM] had ook
zonder deze informatie een bezwaarschrift kunnen indienen tegen de besluiten.

Gelet op het voorgaande wordt geconcludeerd dat de termijnoverschrijding niet verschoonbaar is.
Er wordt zodoende niet toegekomen aan een inhoudelijke beoordeling.

3. Advies
Op grond van het vorenstaande adviseert de commissie u:
-  Het bezwaarschrift van 29 oktober 2018 niet-ontvankelijk te verklaren-
-  De bestreden besluiten in stand te laten.

Adviseur,

Mw. [NAAM]