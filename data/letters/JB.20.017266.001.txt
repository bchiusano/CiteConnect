Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.20.017266.001
Datum        1 december 2020
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 22 oktober 2020 om 10:55 uur heeft de handhaver, namens u, de fiets van [NAAM]
(hierna: bezwaarde) verwijderd uit het gebied rond het NS-station Amsterdam Amstel
(Julianapassage) en opgeslagen bij het Fietsdepot. De fiets van bezwaarde stond volgens het
besluit niet geparkeerd in de daarvoor bestemde voorziening. Het besluit is op 22 oktober 2020
om 08:46 uur bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  Het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren uit het bezwaarschrift als volgt:
. [NAAM] geeft aan dat er geen bord staat dat zichtbaar is vanuit de richting van de in-
en uitgang van het station-
. [NAAM] stelt dat haar fiets tegen een paal aan stond. Het bord staat daar twee meter
vandaan en is alleen zichtbaar vanuit de tegenovergestelde richting.

4. Horen van bezwaarde
Op 25 november 2020 is er telefonisch contact geweest met bezwaarde. [NAAM] gaf
samengevat het volgende aan:

. [NAAM] vertelde dat bij het station niet meteen een bord zichtbaar is. Op het moment
dat de fiets was verwijderd, is bezwaarde het gaan onderzoeken en heeft zij het bordje
gezien-
. [NAAM] geeft aan dat er op de locatie veel andere fietsen stonden. [NAAM] had er
nooit bij stilgestaan dat het niet was toegestaan.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, fietsnietje of
fietsparkeervak) mogen worden geparkeerd. Door het intensief gebruik en hoge fietsparkeerdruk
is het gebied rond het NS-station Amsterdam Amstel door het college van burgemeester en
wethouders aangewezen als gebied waarin het verboden is om fietsen buiten de daarvoor
bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod op buiten de rekken te
parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond naast een paal geparkeerd en
niet in een daarvoor bestemde parkeervoorziening. Voor een handhaver is bepalend hoe hij de
fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de

1 Gemeenteblad van 3 mei 2016, nr. 55896,'Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 22 oktober 2020 om 08:46 uur is aangebracht, en dat de fiets dezelfde dag om 10:55
uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] stelt dat haar fiets tegen een paal aan stond. [NAAM] geeft aan dat er geen bord
staat dat zichtbaar is vanuit de richting van de in- en uitgang van het station. Het bord staat daar
twee meter vandaan en is alleen zichtbaar vanuit de tegenovergestelde richting. De commissie
overweegt hiertoe het volgende.

Het is vervelend dat bezwaarde niet op de hoogte was van de geldende regeling waardoor zij haar
fiets buiten de voorziening geparkeerd heeft. Hoewel er rondom het NS-station Amsterdam
Amstel door middel van verschillende informatieborden gewezen wordt op het verbod om buiten
een daarvoor bestemde voorziening te parkeren, wordt overwogen dat door middel van borden
uitsluitend gewezen wordt op het verbod om buiten de voorziening te parkeren. Het zijn niet de
borden die het parkeerverbod in het leven roepen. Het is de bevoegdheid in de APV en het
Aanwijzingsbesluit die maken dat er een bepaald regime geldt in het gebied. Het al dan niet
aanwezig zijn van een bord doet daarom niet af aan de geldende regels.2 Van een
verkeersdeelnemer mag worden verwacht dat hij of zij onderzoek doet naar de ter plaatse
geldende verkeerssituatie. Dat bezwaarde heeft nagelaten om zich te oriënteren op de
parkeermogelijkheden van fietsen in het gebied rond het station, komt voor haar rekening. De
commissie merkt op dat de regels voor het parkeren van fietsen ook op de website van de
gemeente Amsterdam staan vermeld.

[NAAM] merkt op dat op de locatie veel andere fietsen stonden en dat zij er nooit bij had
stilgestaan dat het niet was toegestaan. De commissie overweegt hiertoe het volgende.

De commissie herhaalt dat de plek, waar bezwaarde haar fiets heeft geparkeerd, onder het
aangewezen gebied valt. Dit betekent dat fietsen, die niet in daarvoor bestemde voorziening
staan, mogen worden verwijderd. De handhavingscapaciteit is beperkt en daarom kunnen niet alle
fietsen die niet correct geparkeerd zijn tegelijkertijd worden verwijderd. Dat er veel andere fietsen
op de locatie stonden, betekent niet dat de fiets ook buiten de daarvoor bestemde voorziening
geparkeerd mag worden.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een

2 Raad van State 2 juli 2014, ECLI:NL:RVS:2014:2398.

kostenvergoeding.

Adviseur,

Mw. [NAAM]