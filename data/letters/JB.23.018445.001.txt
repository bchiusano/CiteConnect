Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.23.018445.001
Datum         25 april 2024
Onderwerp     Advies naar aanleiding van het bezwaarschrift van [NAAM]

Geacht college,

1. Inleiding
Op 3 november 2023 om 20:01 uur heeft de handhaver, namens u, de fiets van [NAAM]  (hierna:
bezwaarde) verwijderd uit het gebied rond het NS-station Amsterdam Centraal (De Ruijterkade) en
opgeslagen bij het Fietsdepot. De fiets van bezwaarde stond volgens het besluit niet geparkeerd in de
daarvoor bestemde voorziening. Het besluit is op 3 november 2023 om 18:30 uur bekendgemaakt.
Tegen dit besluit is tijdig een bezwaarschrift ingediend.

2. Advies
De commissie adviseert u:
?  het bezwaarschrift ontvankelijk te verklaren-
?  het bezwaar ongegrond te verklaren-
?  het bestreden besluit in stand te laten-
?  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de gronden uit het bezwaarschrift als volgt:
?  [NAAM]  geeft aan dat de fiets stond op een plek waar zij gebruikelijk haar fiets parkeert.
?  [NAAM]  geeft aan dat er geen bebording op de locatie aanwezig is die aangeeft dat de
fiets niet op die plek geparkeerd mag worden.
?  [NAAM]  geeft aan dat zij gestrand was toen zij naar huis wilde gaan en ook de volgende
dag toen zij naar haar werk moest.
?  [NAAM]   geeft  aan  dat zij  €  30,- heeft  moeten  betalen voor  de  autoreis  naar  het
Fietsdepot, bovenop de onterechte administratiekosten.

4. Horen van bezwaarde
Op 25 maart 2024 is bezwaarde per e-mail uitgenodigd om een afspraak in te plannen voor een
telefonische hoorzitting. Hierop heeft bezwaarde niet gereageerd.
Op 2 april 2024 is bezwaarde per e-mail nogmaals in de gelegenheid gesteld een afspraak in te
plannen voor een telefonische hoorzitting. [NAAM]  heeft op deze mail ook niet gereageerd.

Omdat iedere reactie omtrent het telefonisch horen is uitgebleven, gaat de commissie ervan uit dat
bezwaarde  niet  gehoord  wilt worden  en  is  het  bezwaarschrift  aan  de  hand  van  de  beschikbare
stukken uit het dossier beoordeeld.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van  de  veiligheid  en ter  voorkoming van  hinder  een gebied  worden  aangewezen waarin  fietsen
uitsluitend in de daarvoor bestemde voorziening (lees: een fietsenrek) mogen worden geparkeerd.
Door het intensief gebruik en hoge fietsparkeerdruk is het gebied rond het NS-station Amsterdam
Centraal door  het  college  van  burgemeester  en  wethouders  aangewezen  als  gebied  waarin  het
verboden is om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene wet
bestuursrecht (Awb). Op grond hiervan kunt u een overtreding zelf beëindigen door het meevoeren
en opslaan van de fiets, nadat u de betrokkene in de gelegenheid heeft gesteld zelf de overtreding
op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te  geven. Door  middel  van  informatieborden  wordt  gewezen  op  het  verbod fietsen buiten  de
fietsvoorzieningen te parkeren.

Uit het constateringsformulier en de foto’s die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond op het trottoir geparkeerd.
Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt, gelet op de druk op de
openbare ruimte in het gebied en de aanzuigende werking van verkeerd geparkeerde fietsen, niet
wenselijk geacht en zou in feite leiden tot het gedogen van overtredingen.
Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 3 november 2023 om 18:30 uur is aangebracht, en dat de fiets op 3 november 2023 om
20:01 uur is verwijderd.

1 Gemeenteblad van 3 mei 2016,nr 55896, “ Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren”.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde  stelt  samengevat  dat  er  geen  bebording  op  de  betreffende  locatie  aanwezig  was,
waarmee zij is gewezen op het verbod om haar fiets op die plek te parkeren. Hiertoe overweegt de
commissie als volgt.

De commissie betreurt dat bezwaarde niet op de hoogte was van de geldende regeling, waardoor
de  fiets  buiten  de  aangewezen  voorziening  is  geparkeerd.  Echter,  dit  vormt  geen  reden  om  de
bezwaren  te  honoreren.  Hoewel vaststaat  dat  in  de  omgeving verschillende  informatieborden
expliciet wijzen op het verbod om buiten een daarvoor bestemde voorziening te parkeren, moet
worden  overwogen  dat  deze  borden  slechts  attenderen  op  het  parkeerverbod  buiten  de
voorziening.  De  borden  creëren  niet  het  parkeerverbod  op  zich.  Het  is  de  bevoegdheid  in  de
Algemene Plaatselijke Verordening (APV) en het Aanwijzingsbesluit die resulteren in een specifiek
regime voor het gebied. Het al dan niet aanwezig zijn van een bord doet daarom niet af aan de
geldende regels.2

Voorts verzoekt bezwaarde om vergoeding van de reiskosten naar het Fietsdepot en de aan het
Fietsdepot betaalde administratiekosten. Hiertoe overweegt de commissie als volgt.

Ten aanzien van de door bezwaarde aangevoerde reiskosten en de aan het Fietsdepot betaalde
administratiekosten  wordt  overwogen  dat  bezwaarde  alleen  in  aanmerking  komt  voor  een
vergoeding, indien blijkt dat niet de juiste procedure voor verwijdering is gevolgd. Hiervan is geen
sprake. Aangezien de fiets terecht is verwijderd komen deze schadeposten niet voor vergoeding in
aanmerking.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden  besluit in  stand  dient  te  blijven.  [NAAM]   komt niet in  aanmerking  voor  een
kostenvergoeding.

Adviseur,

Dhr. [NAAM]

2 Raad van State 2 juli 2014, ECLI:NL:RVS:2014:239