Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.20.002834.001
Datum        16 maart 2020
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 10 februari 2020 om 08.03 uur heeft de handhaver, namens u, de fiets van [NAAM]
(hierna: [NAAM]) verwijderd rond het gebied van het NS-station Amsterdam Amstel
(Julianaplein) en opgeslagen bij het Fietsdepot. De fiets van [NAAM] stond volgens het besluit
niet geparkeerd in de daarvoor bestemde voorziening. Het besluit is op 10 februari 2020 om 06.50
uur bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  Het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat zij haar fiets heeft geparkeerd in een vak.
. [NAAM] heeft op dat moment niet gezien dat het een parkeervak voor scooters was,
omdat de vakken vol stonden met fietsen.
. [NAAM] geeft daarnaast aan dat de fiets na één uur en 10 minuten is verwijderd. Als zij
een schappelijkere tijd had gekregen, had zij de fiets graag verplaatst. Zij was zich niet
bewust dat zij de fiets verkeerd had geparkeerd.
. [NAAM] wenst een vergoeding voor alle onkosten die de verwijdering teweeg hebben
gebracht.

4. Horen van [NAAM]
Op 9 maart 2020 is er telefonisch contact geweest met [NAAM]. [NAAM] heeft ingestemd
met telefonisch horen. [NAAM] heeft tijdens dat gesprek samengevat het volgende
aangevoerd:
. [NAAM] geeft aan dat het op locatie onduidelijk is waar de fiets wel of niet mag staan.
. [NAAM]  komt vaker op de locatie en er staan altijd fietsen in het parkeervak voor
scooters. Op de tegels staat dat er geen fietsen mogen worden neergezet, maar dat is niet
zichtbaar als het vak vol staat.
. [NAAM] stelt dat niet mogelijk is om de fiets vast te zetten in een parkeervak. De fiets
van [NAAM] heeft geen standaard en daarom heeft zij de fiets net naast het vak en
tegen een boom neergezet.
. [NAAM] geeft aan dat de fietsenrekken en fietsenstalling voor haar ver zijn om de fiets
te parkeren.
. [NAAM] benadrukt dat zij van te voren niet goed op de hoogte is gesteld van de
overtreding. Als zij langer de tijd had gekregen om de fiets te verplaatsen, dan had zij dat
gedaan.
. [NAAM] heeft verschillende kosten gemaakt. Zij heeft de fiets thuis laten bezorgen
voor een bedrag van ? 35,-. Daarnaast heeft zij de fiets één week niet kunnen gebruiken
en was zij genoodzaakt om het openbaar vervoer te gebruiken. Tot slot had [NAAM] op
de dag van verwijdering een afspraak bij de dokter. [NAAM] stelt dat zij geen gebruik
kon maken van het openbaar vervoer en de fiets, waardoor zij kosten voor een taxirit
heeft moeten maken.

5. Juridisch kader
Ingevolge artikel 4.27 lid 3 en 4 APV kan in het belang van de veiligheid en ter voorkoming van
hinder een gebied worden aangewezen waarin fietsen uitsluitend in de daarvoor bestemde
voorziening (lees: een fietsenrek) mogen worden geparkeerd. Door het intensief gebruik en hoge
fietsparkeerdruk is het gebied rond het NS-station Amsterdam Amstel door het college van
burgemeester en wethouders aangewezen als gebied waarin het verboden is om fietsen buiten de
daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'

In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod op buiten de rekken te
parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets lag naast een boom. Voor een
handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 10 februari 2020 om 06.50 uur is aangebracht, en dat de fiets dezelfde dag om 08.03
uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] geeft aan dat zij haar fiets heeft geparkeerd in een vak. [NAAM] heeft op dat
moment niet gezien dat het een parkeervak voor scooters was, omdat de vakken vol stonden met
fietsen. [NAAM] geeft aan dat het op locatie onduidelijk is waar de fiets wel of niet mag staan.
[NAAM]  komt vaker op de locatie en er staan altijd fietsen in het parkeervak voor scooters. Op
de tegels staat dat er geen fietsen mogen worden neergezet, maar dat is niet zichtbaar als het vak
vol staat. De commissie overweegt hiertoe het volgende.

Het is vervelend dat [NAAM] niet op de hoogte was van de geldende regeling waardoor zij haar
fiets buiten de voorziening geparkeerd heeft. Hoewel er rond het NS-station Amsterdam Amstel
door middel van verschillende informatieborden en tegels gewezen wordt op het verbod om
buiten een daarvoor bestemde voorziening te parkeren, wordt overwogen dat door middel van
borden en tegels uitsluitend gewezen wordt op het verbod om buiten de voorziening te parkeren.
Het zijn niet de borden of tegels die het parkeerverbod in het leven roepen. Het is de bevoegdheid
in de APV en het Aanwijzingsbesluit die maken dat er een bepaald regime geldt in het gebied. Het
al dan niet aanwezig zijn van een bord of tegel doet daarom niet af aan de geldende regels.2

2 Raad van State 2 juli 2014, ECLI:NL:RVS:2014:2398.

Ten aanzien van de andere fietsen in het parkeervak voor scooters merkt de commissie op dat de
handhavingscapaciteit beperkt is en daarom kunnen niet alle fietsen die niet correct geparkeerd
zijn tegelijkertijd worden verwijderd. Dat andere fietsen niet zijn verwijderd, leidt er niet toe dat
bezwaarde haar fiets onterecht is verwijderd.

[NAAM] stelt dat niet mogelijk is om de fiets vast te zetten in een parkeervak. De fiets van
bezwaarde heeft geen standaard en daarom heeft zij de fiets net naast het vak en tegen een boom
neergezet. [NAAM] geeft daarnaast aan dat de fietsenrekken en fietsenstalling voor haar ver is
om de fiets te parkeren. De commissie overweegt hiertoe het volgende.

Het is inderdaad niet mogelijk een fiets in een gemarkeerd vak zó te stallen dat een ander deze
niet kan verschuiven. De commissie overweegt dat degene die haar fiets stalt in een geparkeerd
vak weet dat de fiets nergens aan vastgemaakt kan worden. Het is dan haar keuze de fiets daar in
te zetten. Ook kan de fietser ervoor kiezen de fiets in een fietsenrek op wat meer afstand van de
bestemming te plaatsen, in dit geval even verderop bij de fietsenstalling bij het NS-station
Amsterdam Amstel. De commissie volgt [NAAM] daarom niet in haar standpunt.

[NAAM] benadrukt dat zij van te voren niet goed op de hoogte is gesteld van de overtreding.
[NAAM] geeft aan dat de fiets na één uur en 10 minuten is verwijderd. Als zij een schappelijkere
tijd had gekregen, had zij de fiets graag verplaatst. Zij was zich niet bewust dat zij de fiets verkeerd
had geparkeerd. De commissie overweegt hiertoe het volgende.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. Dat de eigenaar van de fiets niet binnen die termijn de overtreding ongedaan heeft
kunnen maken, doet daar niet aan af. Bovendien heeft de Rechtbank Amsterdam met de uitspraak
van 28 februari 2017 te kennen gegeven dat het verlenen van een begunstigingstermijn van één
uur niet onredelijk is, in het geval van binnen het aangewezen gebied buiten de daarvoor
bestemde voorziening geparkeerde fietsen.3

6.3 Ten aanzien van de kosten
[NAAM] heeft verschillende kosten gemaakt. Zij heeft de fiets thuis laten bezorgen voor een
bedrag van ? 35,-. Daarnaast heeft zij de fiets één week niet kunnen gebruiken en was zij
genoodzaakt om het openbaar vervoer te gebruiken. Tot slot had [NAAM] op de dag van
verwijdering een afspraak bij de dokter. [NAAM] stelt dat zij geen gebruik kon maken van het
openbaar vervoer en de fiets, waardoor zij kosten voor een taxirit heeft moeten maken. De
commissie overweegt hiertoe het volgende.

3 Rb Amsterdam, 28 februari 2017, ECLI:NL:RBAMS:2017:1136.

Ten aanzien van de door [NAAM] gemaakte kosten wordt overwogen dat [NAAM] alleen in
aanmerking komt voor een vergoeding, indien blijkt dat niet de juiste procedure voor verwijdering
is gevolgd. Hiervan is geen sprake. De commissie adviseert daarom om geen kostenvergoeding
toe te kennen.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mw. [NAAM]