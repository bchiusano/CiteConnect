Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.23.016693.001, JB.23.016692.001 en JB.23.016691.001
Datum         13 november 2023
Onderwerp     Advies naar aanleiding van het bezwaarschrift van mevrouw [NAAM]

Geacht college,

1. Inleiding
Op 9 oktober 2023 heeft mevrouw [NAAM] (hierna: bezwaarde) online een bezwaarschrift
ingediend tegen de verwijdering van haar fietsen, met barcodes 1000494686, 1000494687 en
1001010962, van het Afrikanerplein te Amsterdam. De besluiten zijn op 30 april 2023
bekendgemaakt. In dit advies leest u welke beslissing de commissie heeft genomen en wordt
uitgelegd waarom.

2. Ontvankelijkheid
Voordat een bezwaarschrift inhoudelijk behandeld wordt, dient te worden beoordeeld of het
bezwaarschrift ontvankelijk is. De termijn voor het indienen van een bezwaarschrift bedraagt zes
weken na bekendmaking van het besluit. Een te laat ingediend bezwaarschrift wordt niet-
ontvankelijk verklaard, tenzij er een geldige reden voor het niet-tijdig indienen wordt aangevoerd.

Volgens de uitspraak van de Rechtbank Den Haag van 10 oktober 2016 is de sticker op de fiets het
besluit.1 De termijn vangt aan op de dag volgend op de dag waarop het besluit op de juiste wijze is
bekend gemaakt. De termijn voor het indienen van een bezwaarschrift is zes weken.

De drie besluiten zijn bekendgemaakt op 30 april 2023 door het aanbrengen van stickers op de
fietsen. Uit de stickers blijkt dat de fietsen in overtreding zijn en dat deze verwijderd zullen worden
als de gebruiker de overtredingen niet binnen één week ongedaan maakt door de fietsen zelf te
verwijderen. De bezwaartermijn liep aldus van 30 april 2023 tot en met 11 juni 2023. Het
bezwaarschrift is echter pas op 9 oktober 2023 ingediend, wat buiten de bezwaartermijn valt.

Nu moet worden beoordeeld, met betrekking tot elk besluit, of de overschrijding van de
bezwaartermijn verschoonbaar is. In zeer uitzonderlijke gevallen wordt een bezwaarschrift bij te
late indiening in behandeling genomen. Bezwaarde moet aantonen dat zij redelijkerwijs niet in
staat was om tijdig bezwaar te maken.

Bij het indienen van haar bezwaarschrift heeft bezwaarde aangegeven wat de reden is voor de te
late indiening. Ze heeft vermeld dat ze in therapie was en recentelijk begeleiding heeft gekregen
om haar leven op orde te brengen.

1 Rb Den Haag, 10 oktober 2016, ECLI:NL:RBDHA:2016:12168.

De commissie overweegt dat het onder de verantwoordelijkheid valt van bezwaarde om binnen de
daarvoor gestelde termijn haar bezwaarschrift in te dienen.

Bezwaarde heeft op 25 mei 2023 één van haar fietsen opgehaald bij het Fietsdepot. De andere
twee fietsen heeft zij op 17 juli 2023 laten thuisbezorgen. Hieruit blijkt dat bezwaarde in ieder
geval op 25 mei 2023 op de hoogte was van de bezwaartermijn. Als bezwaarde om welke reden
dan ook niet in staat was om tijdig bezwaar te maken, mag van haar worden verwacht dat zij haar
administratieve zaken door een derde laat behartigen. Aangezien bezwaarde dit niet heeft
gedaan, draagt zij de verantwoordelijkheid voor de gevolgen daarvan. De commissie is dan ook
van mening dat het bezwaarschrift op tijd kon worden ingediend en dat er in dit geval geen sprake
is van een verschoonbare termijnoverschrijding.

3. Advies
Op grond van het vorenstaande adviseert de commissie u:
?  Het bezwaarschrift van 9 oktober 2023 ten aanzien van de fietsen met barcodes
1000494686, 1000494687 en 1001010962 niet-ontvankelijk te verklaren-
?  De bestreden besluiten in stand te laten.

Adviseur,

Dhr. [NAAM]