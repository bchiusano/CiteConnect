Advies van de bezwaarschriftencommissie Juridisch Bureau

Aan                Het college van burgemeester en wethouders van Amsterdam
Zaaknummer         JB 19.015043.001
Datum              26 november 2019
Onderwerp          Advies naar aanleiding van het bezwaarschrift van [NAAM] college,

1. Inleiding
Op 17 september 2019 om 12.50 uur heeft de handhaver, namens u, de fiets van [NAAM]
(hierna: bezwaarde) verwijderd uit het gebied rond het NS-station Amsterdam Centraal (vak 22
Stationsplein) en opgeslagen bij het Fietsdepot. De fiets van bezwaarde stond volgens het besluit
niet geparkeerd in de daarvoor bestemde voorziening. Het besluit is op 17 september 2019 om
08.10 uur bekendgemaakt.

Tegen dit besluit is tijdig een bezwaarschrift ingediend.

2. Advies
Ik adviseer u:
.  Het bezwaar ontvankelijk te verklaren-
.  Het bezwaar ongegrond te verklaren-
.  Het bestreden besluit in stand te laten-
.  Geen kostenvergoeding toe te kennen.

Hieronder leest u hoe ik tot dit advies is gekomen.

3. De bezwaren
Samengevat luiden de bezwaren als volgt:
. [NAAM] geeft aan dat, vanwege een bak voorop het stuur, het niet mogelijk was om de
fiets met het voorwiel goed in het rek te plaatsen. [NAAM] heeft daarom haar fiets
omgedraaid en met het achterwiel in het fietsenrek neergezet. [NAAM] geeft aan dat
hier geen verbod voor geldt.
.  De fiets was met een slot vastgemaakt aan het rek. De fiets stond volgens bezwaarde op
de juiste wijze geparkeerd en veroorzaakte geen hinder, overlast of mogelijk gevaarlijke
situaties.
.  Tot slot geeft bezwaarde aan dat de fiets niet langer dan 14 dagen op dezelfde plaats
geparkeerd stond.

4. Horen van bezwaarde
Op 19 november 2019 is er telefonisch contact geweest met bezwaarde. [NAAM] heeft
ingestemd met telefonisch horen. Aan bezwaarde is uitgelegd dat de fiets is verwijderd omdat de
fiets buiten de voorziening is aangetroffen. De 14-wekenregeling heeft geen rol gespeeld bij het
verwijderen van de fiets. [NAAM] heeft tijdens dat gesprek samengevat het volgende
aangevoerd.
. [NAAM] geeft aan dat zij, als forens, deze fiets enkel gebruikt om gedurende drie
dagen van en naar haar werk in Amsterdam te reizen. Op de andere dagen gebruikt zij de
fiets niet en staat deze geparkeerd in de fietsvoorziening.
.  De fiets is voor bezwaarde een belangrijk vervoermiddel in Amsterdam. [NAAM]
benadrukt dat zij daarom bewust met haar fiets en het parkeren omgaat. Zij zorgt ervoor
dat de fiets, op de dagen dat zij niet werkt, goed geparkeerd staat, zodat deze niet zal
worden gestolen of verwijderd.
. [NAAM] geeft verder aan dat zij op 17 september 2019 weinig ruimte had om haar fiets,
met een bak voorop, op normale wijze in de fietsvoorziening neer te zetten. Ze besloot
daarom de fiets om te draaien, met het achterwiel in de fietsgleuf en de fiets met een slot
aan het rek vast te zetten. Ze was in de veronderstelling dat de fiets op de juiste wijze
geparkeerd stond.
.  Tot slot geeft ze aan dat zij de begunstigingtermijn voor deze overtreding erg kort vindt.
Ze heeft niet een reële mogelijkheid gehad om de fout te herstellen. [NAAM] geeft aan
dat veel forenzen, net als zij, de parkeervoorziening bij het station maar enkele dagen
gebruiken en verder de fiets daar voor een bepaalde tijd stallen.
.  Zij is van mening dat zij haar fiets niet op een andere locatie kan parkeren, omdat het dan
voor haar nog meer tijd kost om van en naar het werk te reizen.

5. Juridisch kader
Ingevolge artikel 4.27 lid, lid 3 en 4 van de Algemene Plaatselijke Verordening (APV) kan in het
belang van de veiligheid en ter voorkoming van hinder een gebied worden aangewezen waarin
fietsen uitsluitend in de daarvoor bestemde voorziening (lees: een fietsenrek) mogen worden
geparkeerd. Door het intensief gebruik en hoge fietsparkeerdruk is het gebied rond het NS-station
Amsterdam Centraal door het college van burgemeester en wethouders aangewezen als gebied
waarin het verboden is om fietsen buiten de daarvoor bestemde voorzieningen te parkeren1.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de rekken
te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond namelijk niet met een wiel in
het daarvoor bestemde fietsenrek geparkeerd en stak uit de rij fietsen. Voor een handhaver is
bepalend hoe hij de fiets aantreft.

Overtreding van artikel 4.27, lid 4, van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van een uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 17 september 2019 om 08.10 uur is aangebracht, en dat de fiets op 17 september
2019 om 12.50 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] geeft aan dat zij de fiets met het achterwiel in het rek heeft gezet en de fiets met een
slot aan het rek heeft vastgemaakt. Ze was in de veronderstelling dat de fiets op de juiste wijze
geparkeerd stond. De commissie overweegt hiertoe het volgende.

De commissie overweegt dat het inderdaad niet verboden is om de fiets met het achterwiel in het
fietsenrek te parkeren. De fiets is verwijderd omdat deze niet in de daarvoor bestemde
fietsvoorziening was geparkeerd. Bij het parkeren in de fietsvoorziening is het niet van belang welk
wiel in de fietsgleuf is geplaatst. Uit het constateringsformulier en de foto's die zijn gemaakt bij de
verwijdering van de fiets, blijkt dat de fiets niet met het voor- of achterwiel in de fietsgleuf
geparkeerd stond en uit de rij fietsen stak.

Wat betreft het vastzetten van de fiets met een slot overweegt de commissie het volgende. Uit het
constateringsformulier en de foto's, die zijn gemaakt bij de verwijdering van de fiets, blijkt dat de
fiets voor het fietsenrek, en dus buiten de voorziening, is aangetroffen. Het komt helaas voor dat
in het rek geplaatste fietsen eruit worden gehaald zodat iemand anders zijn of haar fiets op die
plek in het rek kan zetten. Hoe vervelend dit voor bezwaarde ook is, het is haar

verantwoordelijkheid om de fiets zo te stallen dat dit niet kan gebeuren. Ook als een kettingslot
gebruikt wordt om de fiets aan het rek te bevestigen, moet dat slot zo bevestigd worden dat niet
teveel ruimte bestaat om de fiets uit het rek te halen. Op de foto's die zijn gemaakt bij de
verwijdering van de fiets, blijkt dat het slot niet zodanig was bevestigd dat de fiets niet uit de
daarvoor bestemde voorziening kon worden gehaald. De fiets is door Handhaving ruim voor het
fietsenrek aangetroffen.

[NAAM] geeft verder aan dat de fiets niet in de weg stond en geen gevaar opleverde voor de
veiligheid. De commissie overweegt hiertoe het volgende.

De commissie stelt vast dat de plek waar bezwaarde haar fiets heeft geparkeerd onder het
aangewezen gebied valt. Dit betekent dat fietsen die buiten de daarvoor bestemde
parkeervoorziening staan geparkeerd, kunnen worden verwijderd. Het veroorzaken van hinder,
overlast of gevaar is hiervoor geen vereiste.

Tot slot is bezwaarde van mening dat de begunstigingstermijn van één uur erg kort is. De
commissie overweegt het volgende.

De begunstigingstermijn is een gestandaardiseerde termijn waarbinnen een overtreder de
overtreding zelf ongedaan kan maken. Dat de overtreder daartoe feitelijk niet in staat was door
bijvoorbeeld forensen, doet daar niet aan af. Dit standpunt wordt bevestigd door een uitspraak
van de Rechtbank Den Haag.2

7. Conclusie
Op grond van het voorgaande ben ik van oordeel dat het bezwaar ongegrond is en dat het bestreden
besluit in stand dient te blijven, onder wijziging van de grondslag. [NAAM] komt niet in
aanmerking voor een kostenvergoeding.

Adviseur,

Mw. [NAAM] Rb Den Haag, 10 oktober 2016, ECLI:NL:RBDHA:2016:1216