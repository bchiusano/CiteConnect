Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.20.014553.001
Datum         25 november 2020
Onderwerp     Advies naar aanleiding van het bezwaarschrift van [NAAM] college,

1. Inleiding
Op 3 september 2020 om 10:10 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond het NS-station Amsterdam-Zuid (Matthijs
Vermeulenpad), en opgeslagen bij het Fietsdepot. De fiets van bezwaarde stond volgens het besluit
niet geparkeerd in de daarvoor bestemde voorziening. Het besluit is op 3 september 2020 om 08:00
uur bekendgemaakt. Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat zij vermoedt dat iemand haar fiets op donderdagochtend 3
september 2020 verplaatst heeft waarna de gemeente de fiets direct heeft weggehaald.
. [NAAM] vindt het niet terecht dat zij moet betalen nu zij de fiets zelf goed gestald
heeft.
. [NAAM] voert aan dat zij slechts twee uur de tijd gehad heeft om haar fiets weg te
halen nu de fiets op 3 september 2020 om 08:03 uur gestickerd is en diezelfde dag om
10:10 uur verwijderd is.
. [NAAM] benadrukt dat zij weet dat de fiets goed geparkeerd moet staan, maar dat zij
hier niets aan heeft kunnen doen. Wel moet zij nu een flink bedrag betalen.

4. Horen van bezwaarde
Op 24 november 2020 is er telefonisch contact geweest met bezwaarde. Samengevat heeft
bezwaard het volgende aangevoerd:

. [NAAM] benadrukt dat zij de fiets zelf op de daartoe aangewezen plek in het rek heeft
geparkeerd.
. [NAAM] voert aan dat het haar eerder is overkomen dat haar fiets was verplaatst door
iemand en dat de fiets dan buiten het rek stond.
. [NAAM] geeft aan dat zij vindt dat zij de tijd moet krijgen om de fiets weer juist neer te
zetten. Een uur is te weinig.
. [NAAM] geeft aan dat haar fiets op dubbel slot stond, maar niet aan het rek stond
vastgemaakt.

5. Juridisch kader
Ingevolge artikel 4.27 lid 3 en 4 APV kan in het belang van de veiligheid en ter voorkoming van
hinder een gebied worden aangewezen waarin fietsen uitsluitend in de daarvoor bestemde
voorziening (lees: een fietsenrek/ fietsvak/ fietsnietje) mogen worden geparkeerd. Door het
intensief gebruik en hoge fiets parkeerdruk is het gebied rond het NS-station Amsterdam-Zuid
door het college van burgemeester en wethouders aangewezen als gebied waarin het verboden is
om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten een daartoe
aangewezen voorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets niet in een daartoe aangewezen voorziening stond geparkeerd. De fiets stond op het
trottoir geparkeerd. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van een uur wordt voldoende geacht om de overtreder in staat te stellen de

1 Gemeenteblad van 3 mei 2016, nr 55896, 'Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
2wenselijk geacht en zou in feite leiden tot het gedogen van overtredingen.

Uit de foto's blijkt dat de fiets voorzien was van een sticker. Uit het constateringsformulier blijkt
dat de sticker op 3 september 2020 om 08:00 uur is aangebracht, en dat de fiets om 10:10 uur
diezelfde dag is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde geeft aan dat zij de fiets zelf op de daartoe aangewezen plek in het rek heeft
geparkeerd. [NAAM] geeft aan dat zij vermoedt dat iemand haar fiets op donderdagochtend 3
september 2020 haar fiets verplaatst heeft waarna de gemeente de fiets direct heeft weggehaald.
Het is bezwaarde eerder overkomen dat iemand haar fiets buiten het rek gezet heeft. [NAAM]
benadrukt dat zij weet dat de fiets goed geparkeerd moet staan maar dat zij hier niets aan heeft
kunnen doen. De commissie overweegt hiertoe het volgende.

Herhaald wordt dat uit het constateringsformulier en de foto's die zijn gemaakt bij de verwijdering
van de fiets, blijkt dat de fiets niet in een daartoe aangewezen voorziening stond geparkeerd. De
fiets stond voor een fietsenrek geparkeerd. De fiets stond op het trottoir geparkeerd. Voor een
handhaver is bepalend hoe hij de fiets aantreft. Hoewel het inderdaad helaas voorkomt dat in het
rek geplaatste fietsen eruit worden gehaald zodat iemand anders zijn of haar fiets op die plek in
het rek kan zetten, is het de verantwoordelijkheid van bezwaarde om haar fiets zo te stallen dat dit
niet kan gebeuren. Ook als een (ketting)slot gebruikt wordt om de fiets aan het rek te bevestigen,
moet dat slot zó bevestigd worden dat niet te veel ruimte bestaat om de fiets uit het rek te halen.
Tegen deze achtergrond wordt het bezwaar van bezwaarde niet gevolgd.

Bezwaarde voert aan dat zij slechts twee uur de tijd gehad heeft om haar fiets weg te halen nu de
fiets op 3 september 2020 om 08:03 uur gestickerd is en diezelfde dag om 10:10 uur verwijderd is.
Bezwaarde vindt dat zij de tijd moet krijgen om de fiets weer juist neer te zetten. Een uur is te
weinig. De commissie overweegt hiertoe het volgende.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. Dat de eigenaar van de fiets niet binnen die termijn de overtreding ongedaan heeft
kunnen maken, doet daar niet aan af. Bovendien heeft de Rechtbank Amsterdam met de uitspraak
van 28 februari 2017 te kennen gegeven dat het verlenen van een begunstigingstermijn van één

uur niet onredelijk is, in het geval van binnen het aangewezen gebied buiten de daarvoor
bestemde voorziening geparkeerde fietsen.2

Bezwaarde vindt het niet terecht dat zij moet betalen nu zij de fiets zelf goed gestald heeft. De
commissie overweegt hiertoe het volgende.

De commissie overweegt dat het voor risico van degene die zijn fiets stalt hoort te blijven, dat de
fiets door een ander verplaatst kan worden als diegene de fiets niet zo bevestigt dat dat niet kan
gebeuren. De schade die daardoor wordt geleden, dient dan ook voor zijn of haar rekening te
blijven. De commissie is van mening dat de overtreding bezwaarde is toe te rekenen, zodat de last
haar terecht is opgelegd en de kosten van de bestuursdwang ook op haar verhaald mochten
worden.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

[NAAM] Rb Amsterdam, 28 februari 2017, ECLI:NL:RBAMS:2017:113