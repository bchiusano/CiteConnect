Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.22.003807.001
Datum        20 mei 2022
Onderwerp    Advies naar aanleiding van het bezwaarschrift van [NAAM] college,

1. Inleiding
Op 31 januari 2022 om 12:42 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond het NS-station Amsterdam Zuid (Parnassusweg) en
opgeslagen bij het Fietsdepot. De fiets stond volgens het besluit niet geparkeerd in de daarvoor
bestemde voorziening. Het besluit is op 31 januari 2022 om 11:30 uur bekendgemaakt. Tegen dit
besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat er op 31 januari 2022 om 11:41 middels een sticker op haar fiets
kenbaar is gemaakt dat haar fiets zou worden verwijderd.
. [NAAM] stelt dat haar fiets vervolgens op diezelfde dag om 12:42 van NS-station
Amsterdam Zuid is verwijderd.
. [NAAM] is van mening dat een termijn van één uur om haar fiets te kunnen verwijderen
onredelijk is voor een werkende en studerende burger. Er mag van worden uitgegaan dat
een hardwerkende burger tot tenminste 17:00 uur aan het werk is.
. [NAAM] is van mening dat Handhaving verplicht is om een redelijke termijn te geven
om de overtreding ongedaan te kunnen maken. In haar geval is hier niet aan voldaan.
. [NAAM] stelt dat zij door de onredelijke termijn niet tijdig de overtreding ongedaan
heeft kunnen maken. Dit had zij graag wel willen doen.
. [NAAM] ontvangt graag het bedrag terug van de gemaakte kosten.

4. Horen van bezwaarde
Bezwaarde is bij e-mail van 6 mei 2022 in de gelegenheid gesteld om haar bezwaarschrift
telefonisch of schriftelijk nader toe te lichten. [NAAM] heeft op 10 mei 2022 bij e-mail
gereageerd en aangegeven geen verdere aanvullingen te hebben.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, een fietsparkeervak of
fietsnietje) mogen worden geparkeerd. Door het intensief gebruik en hoge fietsparkeerdruk is het
gebied rond het NS-station Amsterdam Zuid door het college van burgemeester en wethouders
aangewezen als gebied waarin het verboden is om fietsen buiten de daarvoor bestemde
voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond tegen een betonnen
reclamezuil aan geparkeerd. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

Uit de foto's blijkt dat de fiets voorzien was van een sticker. Uit het constateringsformulier blijkt
dat de sticker op 31 januari 2022 om 11:30 uur is aangebracht en dat de fiets op diezelfde dag om
12:42 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde geeft aan dat er op 31 januari 2022 om 11:41 middels een sticker op haar fiets kenbaar
is gemaakt dat haar fiets zou worden verwijderd. [NAAM] stelt dat haar fiets vervolgens op
diezelfde dag om 12:42 van NS-station Amsterdam Zuid is verwijderd. [NAAM] is van mening
dat een termijn van één uur om haar fiets te kunnen verwijderen onredelijk is voor een werkende
en studerende burger. [NAAM] is van mening dat Handhaving verplicht is om een redelijke
termijn te geven om de overtreding ongedaan te kunnen maken. In haar geval is hier niet aan
voldaan. De commissie overweegt hiertoe het volgende.

Herhaald wordt dat bezwaarde de fiets geparkeerd heeft in het aangewezen gebied waar het
verboden is de fiets buiten de voorziening te parkeren. De fiets van bezwaarde stond tegen een
betonnen reclamezuil aan geparkeerd. Dit blijkt ook uit het constateringsformulier en de foto's die
zijn gemaakt bij de verwijdering van de fiets. Fietsen die buiten de daarvoor bestemde
parkeervoorziening geparkeerd staan, kunnen worden verwijderd.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen. Dat de eigenaar van de
fiets niet binnen die termijn de overtreding ongedaan heeft kunnen maken, doet daar niet aan af.
Bovendien heeft de Rechtbank Amsterdam met de uitspraak van 26 september 2018 te kennen
gegeven dat het verlenen van een begunstigingstermijn van één uur niet onredelijk is, in het geval
van binnen het aangewezen gebied buiten de daarvoor bestemde voorziening geparkeerde
fietsen.2 De commissie volgt bezwaarde daarom niet in haar bezwaar.

6.3 Ten aanzien van de kosten
Bezwaarde ontvangt graag het bedrag terug van de kosten die zij heeft gemaakt. De commissie
overweegt hiertoe het volgende.

Ten aanzien van de door bezwaarde gemaakte kosten wordt overwogen dat bezwaarde alleen in
aanmerking komt voor een vergoeding, indien blijkt dat niet de juiste procedure voor verwijdering
is gevolgd. Hiervan is geen sprake. De commissie adviseert daarom geen kostenvergoeding toe te
kennen.

2 Rb Amsterdam, 26 september 2018, ECLI:NL:RBAMS:2018:7511.

7  Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mevrouw [NAAM]