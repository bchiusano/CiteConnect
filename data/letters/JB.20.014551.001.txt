Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.20.014551.001
Datum        30 september 2020
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 27 augustus 2020 om 12:30 uur heeft de handhaver, namens u, de fiets van [NAAM]
(hierna: bezwaarde) verwijderd uit het gebied rond het NS-station Amsterdam Bijlmer ArenA
(Bijlmerplein) en opgeslagen bij het Fietsdepot. De fiets stond volgens het besluit niet geparkeerd
in de daarvoor bestemde voorziening. Het besluit is op 27 augustus 2020 om 07:45 uur
bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  Het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat hij zijn fiets naast andere fietsen heeft geparkeerd bij het NS-
station Amsterdam Bijlmer ArenA. Hij heeft zijn fiets vastgemaakt aan de rekken op de
locatie-
. [NAAM] geeft aan dat zijn nieuwe (ketting)slot door de gemeente Amsterdam is
doorgeslepen om de fiets te verwijderen-
. [NAAM] wenst een vergoeding voor het opengebroken (ketting)slot en voor de kosten
van ? 22,50 die hij heeft betaald om de fiets terug te krijgen.

4. Horen van bezwaarde
Op 29 september 2020 is er telefonisch contact geweest met bezwaarde. [NAAM] heeft
samengevat het volgende aangevoerd:
. [NAAM] geeft aan dat hij het niet eens is met de verwijdering, aangezien de fiets op
een plek stond waar dat was toegestaan. Er stonden namelijk meer fietsen op de locatie.
Toen bezwaarde later terugkwam, was de fiets weg. [NAAM] dacht dat de fiets was
gestolen. Hij keek op de website www.verlorenofgevonden.nl en hij vond daar zijn fiets
terug-
. [NAAM] vertelt dat die dag alle parkeerplekken voor fietsen vol waren. Dit was de
enige plek om nog te parkeren. Hij geeft aan dat hij geen andere keuze had. Hij wilde de
fiets niet bij de weg parkeren en een ongeluk veroorzaken. Daarom had hij voor deze plek
gekozen. Hij zou aan het einde van de dag terugkomen voor de fiets, maar die was toen al
verwijderd-
. [NAAM] geeft aan dat zijn dure kettingslot van ? 80,- is doorgeslepen. Hij had het slot
net nieuw gekocht. Aan hem was verteld dat in Amsterdam fietsensloten werden
doorgeknipt en fietsen werden gestolen. Daarom heeft hij een dik en veilig slot gekocht-
. [NAAM] geeft verder aan dat hij geen bericht of waarschuwing heeft gekregen. Hij
kwam er pas achter toen hij de website bekeek. Hij had verwacht dat hij ook twee dagen
de tijd zou krijgen om de fiets zelf te verwijderen-
. [NAAM] verzoekt om een vergoeding voor de gemaakte kosten. Hij is een student en
het heeft hem veel geld gekost. Hij benadrukt dat hij echt geen andere oplossing zag en
dat hij zijn best heeft gedaan om de fiets goed neer te zetten.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek of fietsnietje) mogen
worden geparkeerd. Door het intensief gebruik en hoge fietsparkeerdruk is het gebied rond het
NS-station Amsterdam Bijlmer ArenA door het college van burgemeester en wethouders
aangewezen als gebied waarin het verboden is om fietsen buiten de daarvoor bestemde
voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

1 Gemeenteblad van 3 mei 2016, nr. 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

6.1 Ten aanzien van het besluit
In het aangewezen gebied bij het station is het verboden fietsen buiten een parkeervoorziening te
plaatsen. Dit verbod wordt gehandhaafd teneinde de voetgangers die van het station gebruik
maken de ruimte te geven. Door middel van informatieborden wordt gewezen op het verbod op
buiten de parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond naast een paal geparkeerd en
niet in de daarvoor bestemde parkeervoorziening. Voor een handhaver is bepalend hoe hij de fiets
aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 27 augustus 2020 om 07:45 uur is aangebracht, en dat de fiets op diezelfde dag om
12:30 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde geeft aan dat hij het niet eens is met de verwijdering, aangezien de fiets op een plek
stond waar dat was toegestaan. Er stonden namelijk meer fietsen op de locatie. [NAAM] vertelt
dat die dag alle parkeerplekken voor fietsen vol waren. Dit was de enige plek om nog te parkeren.
Hij geeft aan dat hij geen andere keuze had. Hij wilde de fiets niet bij de weg parkeren en een
ongeluk veroorzaken. Daarom had hij voor deze plek gekozen. Hij zou aan het einde van de dag
terugkomen voor de fiets, maar die was toen al verwijderd. De commissie overweegt hiertoe het
volgende.

De commissie twijfelt niet aan de goede intenties van bezwaarde. Indien er op de betreffende
locatie geen vrije plek voorhanden is, betekent dit echter nog niet dat een fiets buiten het rek mag
worden geplaatst. Het is bekend dat de fietsparkeerdruk in het gebied rond het NS-station
Amsterdam Bijlmer ArenA hoog is. Er is echter op loopafstand van het gebied rond het station
vaak nog wel een voorziening te vinden waar wel ruimte is om de fiets te parkeren. Daarnaast kan
er ook voor gekozen worden om de fiets op een plek te parkeren waar het verbod om buiten de
voorziening te parkeren niet geldt.

Bezwaarde geeft verder aan dat hij geen bericht of waarschuwing heeft gekregen. Hij kwam er pas
achter toen hij de website bekeek. Hij had verwacht dat hij ook twee dagen de tijd zou krijgen om
de fiets zelf te verwijderen. De commissie overweegt hiertoe het volgende.

Volgens de uitspraak van Rechtbank Den Haag van 10 oktober 2016 is de sticker op de fiets het
besluit.2 Op de foto's, die op het moment van verwijderen van de fiets door de handhaver zijn
gemaakt, is te zien dat de fiets van bezwaarde voorzien was van een sticker. Herhaald wordt dat
uit het constateringsformulier blijkt dat de sticker 27 augustus 2020 om 07:45 uur is aangebracht.
Op de sticker staat vermeld dat de fiets verwijderd wordt op 27 augustus 2020 vanaf 08:45 uur. Uit
het constateringsformulier blijkt dat de fiets op 27 augustus 2020 om 12:30 uur is verwijderd. Nu
uit het constateringsformulier volgt dat er wel degelijk een besluit met een begunstigingstermijn is
gegeven, wordt het bezwaar van bezwaarde niet gevolgd.

Daarnaast wordt opgemerkt dat, indien een fiets in een aangewezen gebied buiten een
fietsvoorziening wordt aangetroffen, de eigenaar vanaf het aanbrengen van de sticker één uur de
tijd krijgt om de fiets te verwijderen. Een begunstigingstermijn van één uur wordt voldoende
geacht om de overtreder in staat te stellen de overtreding ongedaan te maken. Een langere
begunstigingstermijn wordt gelet op de druk op de openbare ruimte in het gebied en de
aanzuigende werking van verkeerd geparkeerde fietsen niet wenselijk geacht en zou in feite leiden
tot het gedogen van overtredingen. Dat de eigenaar van de fiets niet binnen die termijn de
overtreding ongedaan heeft kunnen maken in verband met bijvoorbeeld afspraken, doet daar niet
aan af. Bovendien heeft de Rechtbank Amsterdam met de uitspraak van 26 september 2018 te
kennen gegeven dat het verlenen van een begunstigingstermijn van één uur niet onredelijk is, in
het geval van binnen het aangewezen gebied buiten de daarvoor bestemde voorziening
geparkeerde fietsen.3

6.3 Ten aanzien van de kosten
Bezwaarde geeft aan dat zijn nieuwe (ketting)slot van ? 80,- door de gemeente Amsterdam is
doorgeslepen om de fiets te verwijderen. [NAAM] wenst een vergoeding voor het
opengebroken (ketting)slot en voor de kosten van ? 22,50 om de fiets terug te krijgen. Hij is een
student en het heeft hem veel geld gekost. Hij benadrukt dat hij echt geen andere oplossing zag
en dat hij zijn best heeft gedaan om de fiets goed neer te zetten. De commissie overweegt hiertoe
het volgende.

Ten aanzien van de door bezwaarde aan het Fietsdepot betaalde administratiekosten en het
opengebroken slot wordt overwogen dat bezwaarde alleen in aanmerking komt voor een
vergoeding, indien blijkt dat niet de juiste procedure voor verwijdering is gevolgd. Hiervan is geen
sprake. De handhavers hebben het (ketting)slot doorgeslepen om de fiets te kunnen verwijderen.
Aangezien de fiets terecht is verwijderd komt deze schade niet voor vergoeding in aanmerking.
Hoewel het betreurenswaardig is dat bezwaarde zijn slot niet meer kan hergebruiken, leidt dit niet
tot een kostenvergoeding.

2 Rb Den Haag, 10 oktober 2016, ECLI:NL:RBDHA:2016:12168.
3 Rb Amsterdam, 26 september 2018, ECLI:NL:RBAMS:2018:7511.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt in niet in aanmerking voor een
kostenvergoeding.

Adviseur,

Mw. [NAAM]