Advies van de bezwaarschriftencommissie Juridisch Bureau

Aan           Het college van burgemeester en wethouders van Amsterdam
Zaaknummer    JB.011329.001
Datum         4 december 2018
Onderwerp     Advies naar aanleiding van het bezwaarschrift van mevrouw [NAAM]

Geacht college,

1. Inleiding
Op 1 oktober 2018 heeft de handhaver, namens u, de fiets van mevrouw [NAAM] (hierna: bezwaarde)
verwijderd uit het gebied rond de Ferdinand Bolstraat (te weten: de Eerste Jacob van Campenstraat)
en opgeslagen bij het Fietsdepot. De fiets van bezwaarde stond volgens het besluit niet geparkeerd
in de daarvoor bestemde voorziening. Het besluit is op 1 oktober 2018 bekendgemaakt.

Tegen dit besluit is tijdig een bezwaarschrift ingediend. Bij brief van 6 november 2018 is de
ontvangst van het bezwaarschrift bevestigd.

2. Advies
De commissie adviseert u:
.  het bezwaar ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren als volgt:
- [NAAM] stelt dat er rondom de Eerste Jacob van Campenstraat en het Marie
Heinekenplein geen plek is in de fietsenrekken om haar fiets te parkeren-
-  Zij was daarom genoodzaakt om haar fiets te parkeren bij een paal-
-  Tevens wil bezwaarde benadrukken dat er nergens stond aangegeven dat parkeren buiten
de voorziening verboden was-
- [NAAM] stelt dat geen waarschuwing is gegeven, en daarom geen gelegenheid is
gegeven om de overtreding te herstellen. De fiets is binnen één dag verwijderd-
-  Tot slot verzoek bezwaarde om een vergoeding van de kosten van het Fietsdepot ter
hoogte van ? 22,50 en voor de kosten van het vervangen van  haar fietsslot van ? 27,99.

4. Horen van bezwaarde
Op 23 november 2018 is er telefonisch contact geweest met bezwaarde. [NAAM] heeft
aangegeven geen gebruik te willen maken van een hoorzitting. Derhalve wordt dit
telefoongesprek beschouwd als telefonische hoorzitting. Zij heeft tijdens dat gesprek kort
samengevat het volgende aangevoerd:
- [NAAM] voegt aan haar bezwaar toe dat er rondom het Marie Heinekenplein
onvoldoende parkeergelegenheid is. Ze moet elke dag zoeken en vindt daarom dat er niet
zo streng gehandhaafd moet worden-
- [NAAM] is ook van mening dat een begunstigingstermijn van één uur onvoldoende is.
Veel mensen die de hele dag werken zullen  dan niet op tijd bij hun fiets zijn om de
overtreding te beëindigen.

5. Juridisch kader
Ingevolge artikel 4.27, lid 3 en 4, van de Algemene Plaatselijke Verordening (APV) kan in het
belang van de veiligheid en ter voorkoming van hinder een gebied worden aangewezen waarin
fietsen uitsluitend in de daarvoor bestemde voorziening (lees: een fietsenrek) mogen worden
geparkeerd. Door het intensief gebruik en hoge fietsparkeerdruk is het Rode Loper-gebied, het
gedeelte van de Ferdinand Bolstraat tussen de Stadhouderskade en het Cornelis Troostplein, door
het college van burgemeester en wethouders aangewezen als gebied waarin het verboden is om
fietsen buiten de daarvoor bestemde voorzieningen te parkeren1.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van de omgeving gebruik maken de
ruimte te geven.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond aan een paal vastgemaakt
op de Eerste Jacob van Campenstraat. Voor een handhaver is bepalend hoe hij de fiets aantreft.

Overtreding van artikel 4.27, lid 4, van de APV staat hiermee vast en daarmee ook de bevoegdheid
om de fiets van bezwaarde te verwijderen.

1 Gemeenteblad van 23 augustus 2018,nr 181437, ' Aanwijzingsbesluit APV artikel 4.27 lid 3 (brom-)fietsparkeren Rode Loper en
omgeving, gemeente Amsterdam'.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van een uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto's bij het constateringsformulier blijkt dat de fiets voorzien was van een sticker. Uit het
constateringsformulier blijkt dat de sticker op 1 oktober 2018 08:30 uur is aangebracht, en dat de
fiets op 1 oktober 2018 12:51 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

Bezwaarde geeft aan dat er in de omgeving van het Marie Heinekenplein te weinig parkeerplekken
zijn. Overwogen wordt dat indien er op de betreffende locatie geen vrije plek voorhanden is, dit
nog niet betekent dat een fiets buiten het rek mag worden geplaatst. Vaak is er in de nabije
omgeving nog wel een voorziening waar wel ruimte is om de fiets te parkeren.

Voorts heeft bezwaarde aangevoerd dat het voor haar onduidelijk was dat er niet buiten de
voorziening geparkeerd mocht worden. Volgens bezwaarde zijn er geen borden aanwezig die
parkeren buiten de voorziening verbieden. Hetgeen bezwaarde heeft aangevoerd, wordt niet
gevolgd. Door middel van informatieborden wordt uitsluitend gewezen op het verbod om buiten
de rekken te parkeren. Het zijn het niet de borden die het parkeerverbod in het leven roepen. Het
is de bevoegdheid in de APV en het Aanwijzingsbesluit die maken dat er een bepaald regime geldt
in het gebied. Het al dan niet aanwezig zijn van een bord doet daarom niet af aan de geldende
regels, waarbij wordt verwezen naar de uitspraak van de Afdeling bestuursrechtspraak van de
Raad van State.2

Tevens stelt bezwaarde dat een begunstigingstermijn van één uur onvoldoende is om de
overtreder in de gelegenheid te stellen om de overtreding te beëindigen. Wij overwegen hiertoe
het volgende. Herhaald wordt dat indien een fiets in een aangewezen gebied buiten een
fietsvoorziening wordt aangetroffen, de eigenaar vanaf het aanbrengen van de sticker één uur de
tijd krijgt om de fiets te verwijderen. Een begunstigingstermijn van één uur wordt voldoende
geacht om de overtreder in staat te stellen de overtreding ongedaan te maken. Een langere
begunstigingstermijn wordt gelet op de druk op de openbare ruimte in het gebied en de
aanzuigende werking van verkeerd geparkeerde fietsen niet wenselijk geacht en zou in feite leiden
tot het gedogen van overtredingen. Dat de eigenaar van de fiets niet binnen die termijn de
overtreding ongedaan heeft kunnen maken in verband met bijvoorbeeld werktijden, doet daar
niet aan af. Bovendien heeft de Rechtbank Amsterdam met de uitspraak van 28 februari 20173 te
kennen gegeven dat het verlenen van een begunstigingstermijn van één uur niet onredelijk is, in
het geval van binnen het aangewezen gebied buiten de daarvoor bestemde voorziening
geparkeerde fietsen.

2 RvS, 2 juli 2014, ECLI:NL:2014:2398.
3 Rb Amsterdam, 28 februari 2017, ECLI:NL:RBAMS:2017:1136.

Gelet op het bovenstaande wordt het bezwaar van bezwaarde niet gevolgd.

Kostenvergoeding
Ten aanzien van de door bezwaarde aan het Fietsdepot betaalde administratiekosten en het
opengebroken slot wordt overwogen dat bezwaarde alleen in aanmerking komt voor een
vergoeding, indien blijkt dat niet de juiste procedure voor verwijdering is gevolgd. Hiervan is geen
sprake.

7. Conclusie
Op grond van het voorgaande is het college van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mevrouw [NAAM]