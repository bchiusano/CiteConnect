Advies van de bezwaarschriftencommissie Juridisch Bureau
Aan          Het college van burgemeester en wethouders van de gemeente Amsterdam
Zaaknummer   JB.20.020633.001
Datum        24 maart 2021
Onderwerp    Advies naar aanleiding van het bezwaarschrift van [NAAM]

1. Inleiding
Op 29 november 2020 om 11:17 uur heeft de handhaver, namens u, de fiets van het kind van [NAAM]
(hierna: bezwaarde) verwijderd van de locatie Saenredamstraat te Amsterdam en
opgeslagen bij het Fietsdepot. De fiets van bezwaarde stond volgens het besluit niet geparkeerd in
de daarvoor bestemde voorziening. Het besluit is op 29 november 2020 om 10:01 uur
bekendgemaakt. Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren uit het bezwaarschrift als volgt:
. [NAAM] geeft aan dat de fietsen in het fietsvak stonden.
. [NAAM] geeft aan dat de fietsen om 10.02 uur en 10.01 uur gestickerd zijn en om 11.18
uur en 11.17 uur zijn verwijderd. Dit is geen redelijke termijn zoals in de wet is gesteld om
de eventuele overtreding, die er überhaupt niet was volgens bezwaarde, ongedaan te
maken zonder sanctie.
. [NAAM] stelt dat, zoals op de bijgesloten foto's te zien is, er op de hoek van de straat
wordt verbouwd en dat de fietsen regelmatig door een derde worden verplaatst voor het
lossen van goederen.

4. Horen van bezwaarde
Op 24 maart 2020 is er telefonisch contact geweest met bezwaarde. [NAAM] heeft ingestemd
met telefonisch horen. [NAAM] heeft samengevat het volgende aangevoerd:
. [NAAM] gaf aan dat één uur en een kwartier geen redelijk termijn is. [NAAM] gaf
aan dat dit zou betekenen dat als iemand een winkel binnengaat de fiets meteen
weggehaald wordt.
. [NAAM] vertelde dat hij begrip heeft voor de handhaving, want hij woont zelf midden
in Amsterdam bij de Albert Cuypstraat. [NAAM] vertelde dat daar overal fietsen
worden neergezet.
. [NAAM] gaf aan dat de fietsen in een fietsvak stonden. [NAAM] gaf aan dat daar
bouwvakkers aan het werk waren en dat ze gingen laden en lossen in het fietsvak.
[NAAM] vermoedt dat de bouwvakkers de fiets hebben verplaatst.
. [NAAM] gaf aan dat het om twee kinderfietsen ging en dat hij dat absurd vindt.
[NAAM] vindt het een principekwestie. [NAAM] vertelde dat zijn zoon zei dat hij de
fiets tegen de fiets van zijn vader had neergezet.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, fietsnietje of
fietsparkeervak) mogen worden geparkeerd. Door het intensief gebruik en hoge fietsparkeerdruk
is het gebied rond de Saenredamstraat Rode Loper door het college van burgemeester en
wethouders aangewezen als gebied waarin het verboden is om fietsen buiten de daarvoor
bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied rond de Saenredamstraat
Rode Loper gebruik maken de ruimte te geven. Door middel van informatieborden wordt gewezen
op het verbod om buiten de rekken te parkeren.

1 Gemeenteblad 23 augustus 2018, nr. 181437, 'Aanwijzingsbesluit APV artikel 4.27 lid 3 (brom-) fietsparkeren Rode Loper en
omgeving, gemeente Amsterdam'.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond buiten het fietsvak
geparkeerd. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 29 november 2020 om 10:01 uur is aangebracht, om 10:01 uur is ingevoerd in het
systeem en dat de fiets diezelfde dag om 11:17 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] geeft aan dat de fietsen in het fietsvak stonden. [NAAM] stelt dat, zoals op de
bijgesloten foto's te zien is, er op de hoek van de straat wordt verbouwd en dat de fietsen
regelmatig door een derde worden verplaatst voor het lossen van goederen. [NAAM] vermoedt
dat de bouwvakkers de fiets hebben verplaatst. De commissie overweegt hiertoe het volgende.

Helaas komt het voor dat fietsen door anderen worden verplaatst. Hoe vervelend dit ook is,
verwacht mag worden dat degene die zijn fiets los in een fietsparkeervak stalt weet dat er een
risico op verplaatsing aan kleeft. Er kan ook voor gekozen worden om de fiets, vaak op wat meer
afstand van de bestemming, in een fietsenrek te stallen. Overwogen wordt dat het voor risico van
degene die zijn fiets stalt hoort te blijven, dat de fiets door een ander verplaatst kan worden als de
fiets los in een fietsparkeervak wordt geplaatst.

[NAAM] geeft aan dat de fietsen om 10.02 en 10.01 gestickerd zijn en om 11.18 en 11.17 zijn
verwijderd. Dit is geen redelijke termijn zoals in de wet is gesteld om de eventuele overtreding, die
er überhaupt niet was volgens bezwaarde, ongedaan te maken zonder sanctie. [NAAM] gaf aan
dat dit zou betekenen dat als iemand een winkel binnengaat de fiets meteen weggehaald wordt.
De commissie overweegt hiertoe het volgende.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. Dat de eigenaar van de fiets niet binnen die termijn de overtreding ongedaan heeft
kunnen maken in verband met bijvoorbeeld (werktijden/forensen/werkafspraken/school), doet
daar niet aan af. Bovendien heeft de Rechtbank Amsterdam met de uitspraak van 26 september
2018 te kennen gegeven dat het verlenen van een begunstigingstermijn van één uur niet onredelijk
is, in het geval van binnen het aangewezen gebied buiten de daarvoor bestemde voorziening
geparkeerde fietsen.2

[NAAM] geeft aan dat het om twee kinderfietsen ging en dat hij dat absurd vindt. [NAAM]
vindt het een principekwestie. [NAAM] vertelde dat zijn zoon zei dat hij de fiets tegen de fiets
van zijn vader had neergezet.

De commissie merkt op dat het spijtig is dat het voor bezwaarde onrechtmatig voelt en twijfelt
niet aan de goede intenties van bezwaarde. Dit leidt er echter niet toe dat de bezwaren
gehonoreerd kunnen worden. Juist in gebieden als het gebied rond Saenredamstraat is de
parkeerdruk dusdanig hoog dat strikte handhaving van groot belang is. Dit betekent dat het
maken van uitzonderingen de verkeerssituatie in een dergelijk gebied niet ten goede komt. De
beste oplossing in situaties als de onderhavige, is het verder weg parkeren van de fiets.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,
Mw. [NAAM] Rb Amsterdam, 26 september 2018, ECLI:NL:RBAMS:2018:751