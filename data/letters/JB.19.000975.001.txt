Advies van de bezwaarschriftencommissie Juridisch Bureau

Aan                Het college van burgemeester en wethouders van Amsterdam
Zaaknummer         JB.19.000975.001
Datum              19 februari 2019
Onderwerp          Advies naar aanleiding van het bezwaarschrift van de heer [NAAM]

Geacht college,

1. Inleiding
Op 2 januari 2019 heeft de handhaver, namens u, de fiets van [NAAM] (hierna: bezwaarde)
verwijderd van de locatie Van der Kunstraat en opgeslagen bij het Fietsdepot. De fiets van
bezwaarde stond volgens het besluit niet geparkeerd in de daarvoor bestemde voorziening. Het
besluit is op 2 januari 2019 bekendgemaakt.

Per abuis is op het kennisgeving besluit, dat aan bezwaarde is uitgereikt op het Fietsdepot,
aangegeven dat de fiets is verwijderd vanwege overschrijding van de maximale parkeerduur van 6
weken. Dit betreft een registratiefout. De fiets is verwijderd omdat deze niet in de daarvoor
bestemde voorziening stond.

Tegen dit besluit is tijdig een bezwaarschrift ingediend. Bij brief van 21 januari 2019 is de ontvangst
van het bezwaarschrift bevestigd.

2. Advies
De commissie adviseert u:
.  Het bezwaar ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  het verzoek om kostenvergoeding af te wijzen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren als volgt:
-  De fiets stond daar niet geparkeerd voor een periode van 6 weken. [NAAM] heeft de
fiets op de ochtend van 2 januari 2019 op de locatie geparkeerd.

-  De fiets stond op een paar decimeter na in de `groene zone'. [NAAM] geeft aan dat dit
niet als reden van verwijdering is opgegeven maar dat hij er pas na onderzoek op de
website van de gemeente achter is gekomen wat het formaat was van dit gebied.
-  De bebording op de locatie komt niet volledig overeen met het gebied wat het volgens de
website zou moeten zijn. [NAAM] geeft aan dat er een duidelijkere zone aangegeven
zou moeten worden.
- [NAAM] is hier onbewust gaan staan vanwege de ontbrekende bebording. Slechts aan
één zijde van de weg zijn er borden geplaatst om het parkeerverbod aan te geven. De fiets
van bezwaarde stond aan de overzijde van de straat, waar de borden met het
parkeerverbod niet staan.
-  Aan dezelfde zijde van de weg, waar bezwaarde zijn fiets had geparkeerd, stonden er een
hele reeks fietsen die niet zijn weggehaald. Deze fietsen stonden tevens in de groene
zone. [NAAM] geeft aan dat er selectief is gehandeld, indien de reden van verwijdering
niet klopt en zijn fiets is verwijderd omdat hij in de groene zone stond.
- [NAAM] verzoekt om een vergoeding van in totaal ? 52,15 voor de gemaakte kosten,
bestaande uit ? 22,50 voor de administratiekosten bij het Fietsdepot, ? 4,47 aan
reiskosten, ? 23,31 voor de tijd (2,5 uur x minimumloon 2019) die bezwaarde kwijt is
geweest aan het opstellen van het bezwaarschrift en het ophalen van zijn fiets, ? 0,87 voor
de postzegel en ? 1,00 voor het printen van het bezwaarschrift.

4. Horen van bezwaarde
Op 31 januari 2019 is er telefonisch contact geweest met bezwaarde. [NAAM] is hierbij
medegedeeld dat de reden van verwijdering op het kennisgeving besluit per abuis niet klopt. De
fiets stond binnen het aangewezen gebied en is na een begunstigingstermijn van één uur
verwijderd omdat hij buiten de voorziening stond geparkeerd.

Bezwaarde heeft aangegeven dat hij het niet eens is met deze grondslag van verwijdering. Zijn
fiets stond binnen het aangewezen gebied maar dit was niet duidelijk aangegeven. Op de website
is een duidelijke zone afgebeeld, maar op de betreffende locatie is deze zone niet helder
aangegeven. De zone die op de website staat aangegeven komt volgens bezwaarde niet overeen
met de situatie op straat. Uit de bebording blijkt nergens dat hij zijn fiets hier niet mocht parkeren.
Aan de overkant stond wel een bord, maar niet duidelijk was dat op de locatie waar zijn fiets
geparkeerd stond deze regel ook van toepassing was.

Bezwaarde geeft aan dat indien een zone wordt aangemerkt dit ook duidelijk moet worden
aangegeven in het gebied zelf, door middel van bebording of bijvoorbeeld een groene streep.
Er moeten duidelijk zone borden aan het begin en einde van de zone staan. Deze zone borden
staan slechts aan één kant waardoor de situatie onduidelijk is.

Tevens benadrukt bezwaarde dat er selectief is gehandeld. Zijn fiets is verwijderd maar andere
fietsen die vlakbij stonden geparkeerd zijn niet verwijderd. De fietsen stonden ook buiten de
voorziening en tevens in dezelfde zone. Dit maakt het verwarrend en voelt voor bezwaarde
oneerlijk aan.

Op 31 januari 2019 heeft bezwaarde tevens nog een video per e-mail aangeleverd. Deze video
dient als bewijs dat de bebording op de betreffende locatie niet duidelijk is. [NAAM] heeft
hiervoor tevens nog twee foto's aangeleverd.

Per e-mail heeft bezwaarde nog aangegeven dat er laakbaar is gehandeld bij het opstellen van het
kennisgeving besluit. Hier staat als reden voor verwijdering  artikel 4.27  lid 2a van de Algemene
Plaatselijke Verordening (hierna: APV). In het telefoongesprek is bezwaarde een andere reden
verteld en hier was tevens kennis van ten tijde van het opstellen van het kennisgeving besluit,
namelijk artikel 4.27 lid 3 APV (lees: artikel 4.27 lid 4 APV).

Bezwaarde geeft aan dat volgens artikel 3:2 van de Algemene wet bestuursrecht (hierna: Awb) er
een zorgvuldige voorbereiding dient te zijn voor er een kennisgeving besluit wordt gegeven. In dit
geval is er geen sprake van een zorgvuldige voorbereiding aangezien de reden van verwijdering
verkeerd is aangegeven op het besluit. De kennis die aanwezig was over de relevante feiten is niet
gebruikt bij het bepalen van het besluit door de gemeente Amsterdam.

5. Juridisch kader
Ingevolge artikel 4.27 lid 3 en 4 van de APV kan in het belang van de veiligheid en ter voorkoming
van hinder een gebied worden aangewezen waarin fietsen uitsluitend in de daarvoor bestemde
voorziening (lees: een fietsenrek of fietsvak) mogen worden geparkeerd. Door het intensieve
gebruik en hoge fietsparkeerdruk is het gebied rond het NS-station Amsterdam Amstel door het
college van burgemeester en wethouders aangewezen als gebied waarin het verboden is om
fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25  en artikel 5:29 van de Awb. Op
grond hiervan kunt u een overtreding zelf beëindigen door het meevoeren en opslaan van de fiets,
nadat u de betrokkene in de gelegenheid heeft gesteld zelf de overtreding op te heffen. Tevens
kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
Op 3 mei 2016 is het besluit gepubliceerd `Aanwijzen gebieden bij NS-stations met maximale
fietsparkeerduur en vaststellen Handboek Fietsparkeren'. Hiermee is onder andere besloten tot
het verplicht parkeren in de daarvoor bestemde (brom-)fiets-parkeervoorzieningen en tot het
instellen van een verbod om buiten de daarvoor bestemde fietsparkeervoorzieningen een
(brom-)fiets te stallen in de gebieden bij tien NS-stations, waaronder NS-station Amsterdam
Amstel. Op bijhorende kaarten is het aangewezen gebied rondom de NS-stations duidelijk

1 Gemeenteblad van 3 mei 2016,nr 55896, 'Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

weergegeven. Zo is op de kaart van het NS-station Amsterdam Amstel te zien dat de locatie waar
de fiets van bezwaarde stond geparkeerd onder het aangewezen gebied valt.
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond tegen een paal geparkeerd.
Overtreding van artikel 4.27 lid 4 APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van een uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier volgt dat
in dit geval de begunstigingstermijn van één uur op 2 januari 2019 om 08:00 uur is gegeven en dat
de fiets van bezwaarde na afloop van de termijn, om 11:04 uur nog steeds buiten de
fietsvoorziening is aangetroffen. De fiets is daarom verwijderd door uw handhavers.

Op het kennisgeving besluit en op het constateringsformulier is per abuis als reden van
verwijdering artikel 4.27 lid 2a (PDB 6 weken) aangegeven. Dit betreft een registratiefout. Volgens
de uitspraak van 10 oktober 2016 Rechtbank Den Haag is de sticker op de fiets het besluit.2 Op de
sticker stond de begunstigingstermijn van één uur aangegeven. Deze termijn wordt enkel gegeven
bij fietsen die buiten de voorziening staan geparkeerd, en dus niet bij fietsen die de maximale
parkeerduur overschrijden. De fiets stond binnen het aangewezen gebied en is na de
begunstigingstermijn van één uur verwijderd. Hieruit volgt dat de reden van opslaan en
meevoeren per ongeluk verkeerd is ingevoerd. De grondslag voor verwijdering van de fiets is
artikel 4.27 lid 4 Awb.

6.2 Ten aanzien van de bezwaren
6.2.1 Dat het kennisgeving besluit dat aan bezwaarde is overhandigd foutieve informatie bevat,
leidt niet tot onrechtmatigheid van het besluit. Herhaald wordt dat de sticker op de fiets het
besluit is.
Uit de foto's blijkt dat deze op de juiste wijze was ingevuld en dat deze op de fiets was
aangebracht.

6.2.2 [NAAM] heeft aangegeven dat het voor hem niet duidelijk was dat hij zijn fiets hier niet
mocht parkeren. De borden van het parkeerverbod hangen niet op de locatie waar bezwaarde zijn

2 Rb Den Haag, 10 oktober 2016, ECLI:NL:RBDHA:2016:12168.

fiets had geparkeerd. De commissie overweegt hiertoe het volgende. Bij de bekendmaking van
het besluit tot het aanwijzen van het gebied, als gebied waar het onder meer verplicht is om in de
voorziening te parkeren, zijn kaarten uitgegeven. Op deze kaarten wordt het aangewezen gebied
duidelijk afgebeeld. Dat bezwaarde heeft nagelaten om zich te oriënteren op de
parkeermogelijkheden van zijn fiets in het gebied rond het NS-station Amsterdam Amstel, komt
voor zijn rekening. Van een verkeersdeelnemer mag immers worden verwacht dat hij of zij
onderzoek doet naar de ter plaatse geldende verkeerssituatie.

Ten overvloede merkt de commissie nog op dat het niet mogelijk is om op gebruikelijke wijze het
gebied te betreden zonder een bord tegen te komen. Daarbij hangen in het gebied veel
herhalingsborden en tegels.

6.2.3 [NAAM] heeft aangegeven dat er selectief is gehandeld. Zijn fiets is verwijderd maar
andere fietsen die vlakbij stonden geparkeerd zijn niet verwijderd, terwijl deze fietsen ook in de
zone en buiten de voorziening stonden geparkeerd. De handhavingscapaciteit is echter beperkt
waardoor niet alle fietsen die niet correct geparkeerd zijn tegelijkertijd verwijderd kunnen worden.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor vergoeding van
de kosten.

Adviseur,

Mw. [NAAM]

Bijlage
Kaart aanwijzingsgebied NS-station Amsterdam Amst