Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Dossiernummer JB.22.017619.001
Datum        15 maart 2023
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 18 oktober 2022 heeft de handhaver, namens u, de fiets van [NAAM] (hierna: bezwaarde)
van de locatie Eerste Weteringdwarsstraat te Amsterdam en opgeslagen bij het Fietsdepot. De
fiets stond volgens het besluit langer dan zes weken onafgebroken op dezelfde plaats geparkeerd.
Het besluit is op 7 september 2022 bekendgemaakt. Tegen dit besluit is tijdig een bezwaarschrift
ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. Bezwaren
Samengevat luiden de bezwaren in het bezwaarschrift als volgt:
. [NAAM] voert aan dat zijn fiets onterecht is verwijderd.
. [NAAM] heeft de sticker gezien en de fiets verplaatst naar het fietsenrek. Dit om aan te
tonen dat de fiets wel degelijk gebruikt wordt. De fiets is alsnog verwijderd en volgens
bezwaarde is dit onterecht.
. [NAAM] vordert de door hem gemaakte kosten terug, omdat hij zonder fiets zat en een
vergoeding voor de tijd die hij in de procedure gestoken heeft.
.  Daarnaast wilt bezwaarde zijn fiets thuisbezorgd krijgen.

4. Horen
Op 26 januari 2023 heeft er telefonisch contact plaatsgevonden met bezwaarde. [NAAM] heeft
de door hem aangevoerde bezwaren herhaald en benadrukt. Verder heeft bezwaarde zijn
bezwaren als volgt toegelicht:
. [NAAM] gaf aan dat de fiets voor het plaatsen van de sticker op een andere plek stond.
.  De fiets werd door hem en zijn vriendin gebruikt. De remmen waren ten tijde van de
verwijdering kapot en bezwaarde zou deze dan ook laten maken. Hiervoor heeft hij echter
niet de tijd voor gehad.

. [NAAM] was in de veronderstelling dat met het verplaatsen van de fiets, aangetoond
werd dat deze gebruikt werd.

5. Juridisch kader
Ingevolge artikel 4.27 lid 2a van de Algemene Plaatselijke Verordening (APV) is het verboden om
in een door het college aangewezen gebied langer te parkeren dan een door het college te bepalen
periode. Het gebied binnen de Ring A10 (met uitzondering van Noord) is door het college
aangewezen als gebied waar een fiets niet langer dan zes weken op dezelfde plaats mag parkeren,
zonder wezenlijke onderbreking.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
De locatie Eerste Weteringdwarsstraat valt in het aangewezen gebied binnen de Ring A10. Op
deze locatie geldt een maximale parkeerduur van zes weken. Deze maximale parkeerduur geldt
zowel binnen als buiten de fietsparkeervoorzieningen. Met dit beleid wil de gemeente de
bestaande parkeerplekken beter benutten.

Uit het constateringsformulier en de foto's blijkt dat de fiets van bezwaarde langer dan zes weken
zonder wezenlijke onderbreking geparkeerd is geweest. Gebleken is dat de fiets van bezwaarde op
20 april 2022 door de handhavers van een onopvallend constateringsmiddel is voorzien onder het
spatbord. Op 7 september 2022 is gecontroleerd of de fiets van zijn plek is geweest. Uit het intact
zijn van het constateringsmiddel bleek dat bezwaarde zijn fiets in de tussenliggende periode niet
heeft gebruikt.

Overtreding van artikel 4.27 lid 2a van de APV staat hiermee vast.

In een gebied met een maximale parkeerduur van zes weken krijgt de eigenaar vanaf het
aanbrengen van de sticker zeven dagen de tijd om de fiets te gebruiken. Uit het
constateringsformulier blijkt dat de sticker op 7 september 2022 is aangebracht en dat de fiets op
18 oktober 2022 is verwijderd. Uit de foto's, die zijn gemaakt op het moment van verwijdering,
blijkt dat het aangebrachte constateringsmiddel nog intact was.

Hieruit volgt dat u de juiste procedure heeft gevolgd bij het verwijderen van de fiets.

1 Gemeenteblad 13 maart 2020, nr. 65635, 'Besluit van burgemeester en wethouders van de gemeente Amsterdambetreffende
aanwijzing van stadsdeel Centrum als gebied met een maximale(brom-)fietsparkeerduur van zes weken, met uitzondering van
het gebied rond NS-station Amsterdam Centraal- de aanwijzing van gebied Leidseplein en omgeving als gebied waar fietsen en
bromfietsen uitsluitend geplaatst mogen worden in de voor die categorie bestemde parkeervoorzieningen'.

6.2 Ten aanzien van de bezwaren
Bezwaarde verzoekt thuisbezorging van zijn fiets en een onkostenvergoeding. Het volgende wordt
hiertoe overwogen.

Ten aanzien van de thuisbezorging van de fiets van bezwaarde, of vergoeding van de fiets van
bezwaarde en de opengebroken sloten wordt overwogen dat bezwaarde alleen in aanmerking
komt voor een vergoeding, indien blijkt dat niet de juiste procedure voor verwijdering is gevolgd.
Hiervan is geen sprake. De commissie is van mening dat de overtreding bezwaarde is toe te
rekenen, zodat de last hem terecht is opgelegd en de kosten van de bestuursdwang ook op hem
verhaald mochten worden.

Bezwaarde heeft daarnaast een schadebeperkingsplicht, dat wil zeggen dat hij binnen redelijke
grenzen maatregelen moet nemen ter voorkoming of beperking van schade.

Opgemerkt wordt dat de fiets op 18 oktober 2022 is verwijderd en dat bezwaarde op 20 oktober
20222 een bezwaarschrift heeft ingediend. Op 24 oktober 2022 is bezwaarde gewezen op het feit
om tijdig zijn fiets op te halen. [NAAM] heeft zijn fiets niet opgehaald op het Fietsdepot. De
fiets is na de bewaartermijn van zes weken op 8 december 2022 doorverkocht aan een externe
partij. Verwacht mag worden dat bezwaarde zich oriënteert op de mogelijkheid om zijn fiets na
verwijdering terug te krijgen. Het feit dat bezwaarde een bezwaarschrift heeft ingediend over de
verwijdering van zijn fiets, leidt niet tot opschorten van de gebruikelijke bewaartermijn van de
fiets bij het Fietsdepot. [NAAM] mocht er, zonder een daartoe strekkende bevestiging, dan ook
niet op vertrouwen dat het indienen van een bezwaarschrift tot gevolg zou hebben dat de fiets bij
het Fietsdepot buiten de reguliere procedure zou vallen. [NAAM] had de mogelijkheid om na
verwijdering de fiets binnen zes weken bij het Fietsdepot op te halen of te laten thuisbezorgen. De
kosten hiervan had hij middels deze bezwaarprocedure vergoed kunnen krijgen. Dat bezwaarde de
fiets niet heeft opgehaald of laten thuisbezorgen moet voor zijn risico blijven. Er is geen aanleiding
om tegemoet te komen aan hetgeen bezwaarde heeft verzocht. Hierom adviseert de commissie
om geen kostenvergoeding toe te kennen.

Verder verzoekt bezwaarde een vergoeding voor het ontstane ongemak. Het volgende wordt
hiertoe overwogen.

Overwogen wordt dat de tijd die iemand kwijt is met het schrijven van het bezwaar en alles wat
daaruit voortvloeit gevolg is van deelname aan het maatschappelijk verkeer. Uit de jurisprudentie
valt af te leiden dat de tijd die bezwaarde heeft gestoken in het opstellen en indienen van het
bezwaarschrift en de mogelijke frustratie dat het heeft veroorzaakt niet voor vergoeding in
aanmerking komen.2

2 Gerechtshof Den Haag 10 juni 2014, ECLI:NL:GHDHA:2014:2134.

7. Conclusie
Op grond van het voorgaande is de commissie van oordeel dat het bezwaar ongegrond is en dat
het bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mevrouw [NAAM]