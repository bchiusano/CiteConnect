Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.21.017013.001
Datum        18 januari 2022
Onderwerp    Advies naar aanleiding van het bezwaarschrift van [NAAM] college,

1. Inleiding
Op 3 september 2021 om 11:17 uur heeft de handhaver, namens u, de fiets van [NAAM] (hierna:
bezwaarde) verwijderd van uit het gebied rond het NS-station Amsterdam Amstel (Julianaplein) te
Amsterdam en opgeslagen bij het Fietsdepot. De fiets stond volgens het besluit niet geparkeerd in
de daarvoor bestemde voorziening. Het besluit is op 2 september 2021 om 08:35 uur
bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat hij zijn fiets bij het NS-station Amsterdam Amstel op een plek
heeft geparkeerd waar op dat moment ook heel veel andere fietsen geparkeerd stonden.
[NAAM] was er dan ook van overtuigd dat hij zijn fiets op deze plek mocht parkeren.
.  Toen bezwaarde de dag erna terugkwam kon hij zijn fiets niet vinden. Vervolgens werd
bezwaarde aangesproken door een medewerker van een naastgelegen horecazaak die
aangaf dat de fiets van bezwaarde drie uur daarvoor verwijderd zou zijn door Handhaving.
. [NAAM] stelt dat er volgens de fietsersbond altijd eerst een waarschuwing in de vorm
van een label aan het stuur moet worden gegeven, voordat een fiets mag worden
verwijderd door Handhaving.

.  Daarnaast wordt volgens bezwaarde door de fietsersbond aangegeven dat hierop alleen
een uitzondering mag worden gemaakt als een fiets gevaarlijk of hinderlijk gestald staat.
. [NAAM] geeft aan dat zijn fiets niet gevaarlijk of hinderlijk gestald stond.
.  De verwijdering van zijn fiets heeft bij bezwaarde voor frustratie gezorgd met name
omdat hij in de veronderstelling was dat zijn fiets gestolen was. [NAAM] wil dan ook
een volledige kostenvergoeding of een verklaring voor de manier van handelingen
ontvangen.

4. Horen van bezwaarde
[NAAM] is bij e-mail van 22 december 2021 en 29 december 2021 in de gelegenheid gesteld om
zijn bezwaarschrift telefonisch of schriftelijk nader toe te lichten. De commissie heeft geen reactie
van bezwaarde ontvangen. De commissie baseert de beoordeling van het bezwaarschrift op basis
van de stukken in het dossier.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, een fietsparkeervak of
fietsnietje) mogen worden geparkeerd. Door het intensief gebruik en hoge fietsparkeerdruk is het
gebied rond NS-Station Amsterdam Amstel door het college van burgemeester en wethouders
aangewezen als gebied waarin het verboden is om fietsen buiten de daarvoor bestemde
voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

dat de fiets buiten de fietsvoorziening is aangetroffen. De fiets stond naast het fietsparkeervak
geparkeerd. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 2 september 2021 om 08:35 uur is aangebracht, en dat de fiets op 3 september 2021
om 11:17 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] geeft aan dat hij zijn fiets bij het NS-station Amsterdam Amstel op een plek heeft
geparkeerd waar op dat moment ook heel veel andere fietsen geparkeerd stonden. [NAAM]
was er dan ook van overtuigd dat hij zijn fiets op deze plek mocht parkeren. [NAAM] stelt dat er
volgens de fietsersbond altijd eerst een waarschuwing in de vorm van een label aan het stuur moet
worden gegeven, voordat een fiets mag worden verwijderd door Handhaving. Daarnaast wordt
volgens bezwaarde door de fietsersbond aangegeven dat hierop alleen een uitzondering mag
worden gemaakt als een fiets gevaarlijk of hinderlijk gestald staat. [NAAM] geeft aan dat zijn
fiets niet gevaarlijk of hinderlijk gestald stond. De commissie overweegt hiertoe het volgende.

Herhaald wordt dat uit het constateringsformulier en de foto's blijkt dat de fiets naast het
fietsparkeervak geparkeerd stond. De fiets stond geparkeerd in een aangewezen gebied,
waardoor de fiets in overtreding was en verwijderd mocht worden. Het veroorzaken van gevaar of
hinder is hiervoor geen vereiste.

Er wordt opgemerkt dat er op de locatie verschillende parkeervakken aanwezig zijn. Een fiets mag
enkel geparkeerd worden in een fietsparkeervak. Dit is een met wit omlijnd vak waarin vaak met
borden en/of groene tegels wordt aangegeven dat het parkeervak is bestemd voor fietsen.

Volgens de uitspraak van Rechtbank Den Haag van 10 oktober 2016 is de sticker op de fiets het
besluit.2  Op de foto's die op het moment van verwijderen van de fiets door de handhaver zijn
gemaakt, is te zien dat de fiets van bezwaarde voorzien was van een sticker. Herhaald wordt dat
uit het constateringsformulier blijkt dat de sticker op 2 september 2021 om 08:35 uur is
aangebracht. Op de sticker staat vermeld dat de fiets verwijderd wordt op 2 september 2021 vanaf

2 Rb Den Haag, 10 oktober 2016, ECLI:NL:RBDHA:2016:12168.

09:35 uur. Uit het constateringsformulier blijkt dat de fiets op 3 september 2021 om 11:17 uur is
verwijderd. Nu uit het constateringsformulier volgt dat er wel degelijk een besluit met een
begunstigingstermijn is gegeven, wordt het bezwaar van bezwaarde niet gevolgd.

De verwijdering van zijn fiets heeft bij bezwaarde voor frustratie gezorgd met name omdat hij in
de veronderstelling was dat zijn fiets gestolen was. [NAAM] wil dan ook een volledige
kostenvergoeding of een verklaring voor de manier van handelingen, ontvangen. De commissie
overweegt hiertoe het volgende.

De commissie merkt op dat het spijtig is dat de verwijdering van zijn fiets bij bezwaarde voor veel
frustratie heeft gezorgd. Echter wordt overwogen dat bezwaarde alleen in aanmerking komt voor
een vergoeding, indien blijkt dat niet de juiste procedure voor verwijdering is gevolgd. Hiervan is
geen sprake. De commissie adviseert daarom geen kostenvergoeding toe te kennen.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mevrouw [NAAM]