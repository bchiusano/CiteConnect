Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.23.008799.001
Datum        28 juni 2023
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 21 april 2023 om 10:05 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond het NS-station Amsterdam Centraal (IJzijde De
Ruijterkade) en opgeslagen bij het Fietsdepot. De fiets stond volgens het besluit niet geparkeerd
in de daarvoor bestemde voorziening. Het besluit is op 21 april 2023 om 08:09 uur
bekendgemaakt. Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] stelt dat zij haar fiets altijd in de fietsenstalling aan de IJzijde van NS-station
Amsterdam Centraal parkeert.
. [NAAM] geeft aan dat de fietsenstalling op de desbetreffende dag om 07:15 uur
gesloten was, waardoor zij genoodzaakt was om haar fiets ergens anders te parkeren.
. [NAAM] geeft aan dat haar fiets binnen tien uur is verwijderd.

4. Horen van bezwaarde
Op 22 juni 2023 heeft de bezwaarde per e-mail aangegeven geen behoefte te hebben aan een
mondelinge toelichting of aanvulling van haar bezwaar. [NAAM] voert aan dat alles al duidelijk
is weergegeven in haar bezwaarschrift.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, een fietsparkeervak of
fietsnietje) mogen worden geparkeerd. Door het intensief gebruik en hoge fietsparkeerdruk is het
gebied rond het NS-station Amsterdam Centraal door het college van burgemeester en
wethouders aangewezen als gebied waarin het verboden is om fietsen buiten de daarvoor
bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond op het trottoir en tegen een
brug aan geparkeerd. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 21 april 2023 om 08:09 uur is aangebracht, en dat de fiets op diezelfde dag om 10:05
uur is verwijderd.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde geeft aan dat zij haar fiets altijd in de fietsenstalling aan de IJzijde van het NS-station
Amsterdam Centraal parkeert, maar dat deze op de desbetreffende ochtend was gesloten,
waardoor zij genoodzaakt was haar fiets ergens anders te parkeren. [NAAM] geeft aan dat haar
fiets binnen tien uur is verwijderd. De commissie overweegt hiertoe het volgende.

Overwogen wordt dat bezwaarde de fiets geparkeerd heeft in het aangewezen gebied waar het
verboden is de fiets buiten de voorziening te parkeren. De fiets van bezwaarde stond niet in een
parkeervoorziening voor fietsen maar op het trottoir en tegen een brug aan geparkeerd. Fietsen
die buiten de daarvoor bestemde parkeervoorziening staan geparkeerd, kunnen worden
verwijderd. Indien een fietsenstalling op de betreffende locatie niet is geopend, betekent dit nog
niet dat een fiets buiten een fietsvoorziening mag worden geplaatst. Er is vaak op loopafstand van
het gebied een voorziening te vinden waar wel ruimte is om de fiets te parkeren.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. Bovendien heeft de Rechtbank Amsterdam met de uitspraak van 26 september
2018 te kennen gegeven dat het verlenen van een begunstigingstermijn van één uur niet onredelijk
is, in het geval van binnen het aangewezen gebied buiten de daarvoor bestemde voorziening
geparkeerde fietsen.2

Van een verkeersdeelnemer mag worden verwacht dat hij onderzoek doet naar de ter plaatse
geldende verkeerssituatie. Dat bezwaarde heeft nagelaten om zich te oriënteren op de
parkeermogelijkheden van fietsen in het gebied rond het NS-station Amsterdam Centraal, komt
voor haar rekening. De commissie volgt bezwaarde daarom niet in haar bezwaar.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

2 Rb Amsterdam, 26 september 2018, ECLI:NL:RBAMS:2018:7511.

De heer [NAAM]