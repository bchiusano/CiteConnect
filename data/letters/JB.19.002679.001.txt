Advies van de bezwaarschriftencommissie Juridisch Bureau

Aan           Het college van burgemeester en wethouders van Amsterdam
Zaaknummer    JB.19.002679.001
Datum         8 mei 2019
Onderwerp     Advies naar aanleiding van het bezwaarschrift van mevrouw [NAAM]

Geacht college,

1. Inleiding
Op 6 februari 2019 heeft de handhaver, namens u, de fiets van mevrouw [NAAM]  (hierna:
bezwaarde) verwijderd uit het gebied rond het NS-station Amsterdam Zuid, specifiek de
Parnassusweg, en opgeslagen bij het Fietsdepot. De fiets van bezwaarde stond volgens het besluit
niet geparkeerd in de daarvoor bestemde voorziening. Het besluit is op 6 februari 2019
bekendgemaakt.

Tegen dit besluit is tijdig een bezwaarschrift ingediend. Bij brief van 21 februari 2019 is de ontvangst
van het bezwaarschrift bevestigd.

2. Advies
De commissie adviseert u:
.  het bezwaar ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren als volgt:
-  Naar bezwaarde haar weten stond de fiets goed gestald, namelijk direct naast een
fietsenrek en een betonnen muur, en middels een kettingslot vastgemaakt aan dat
fietsenrek-
-  De fiets stond weliswaar niet ín het rek, maar hinderde of belemmerde niets of niemand-
-  De fiets is op 6 februari 2019 om 07:10 uur gestald en op dezelfde dag verwijderd,
waardoor de fiets ook niet langer dan de wettelijke termijn van 14 dagen op één plek is
gestald-
-  [NAAM]  vindt dat er niet wordt voldaan aan de verboden van artikel 4.27 APV.

4. Horen van bezwaarde
Op 7 mei 2019 is er telefonisch contact geweest met bezwaarde. [NAAM]  heeft ingestemd met
telefonisch horen. Zij heeft tijdens dat gesprek kort samengevat de bezwaren uit het
bezwaarschrift herhaald.

5. Juridisch kader
Ingevolge artikel 4.27, lid 3 en 4, van de Algemene Plaatselijke Verordening (APV) kan in het
belang van de veiligheid en ter voorkoming van hinder een gebied worden aangewezen waarin
fietsen uitsluitend in de daarvoor bestemde voorziening mogen worden geparkeerd. Door het
intensief gebruik en hoge fietsparkeerdruk is het gebied rond het NS-station Amsterdam Zuid
door het college van burgemeester en wethouders aangewezen als gebied waarin het verboden is
om fietsen buiten de daarvoor bestemde voorzieningen te parkeren1.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de rekken
te parkeren.

Bezwaarde betwist niet dat de fiets buiten een fietsvoorziening stond geparkeerd. Echter voert zij
aan dat de fiets naar haar weten goed gestald stond, nu er geen hinder of belemmering voor de
omgeving was. De commissie overweegt hiertoe het volgende.

Uit het constateringsformulier en de foto’s die zijn gemaakt bij de verwijdering van de fiets, blijkt
dat de fiets buiten een fietsvoorziening op de Parnassusweg is aangetroffen. De fiets stond daar
tussen een fietsenrek en een betonnen muur in geparkeerd. Voor een handhaver is bepalend hoe
hij de fiets aantreft. Overtreding van artikel 4.27, lid 4, van de APV staat hiermee vast en daarmee
ook de bevoegdheid om de fiets van bezwaarde te verwijderen.

Het is de eigen verantwoordelijkheid van bezwaarde om de fiets op een verantwoorde en juiste
wijze te parkeren in de daarvoor bestemde voorzieningen. Hierop gelden geen uitzonderingen.
Alle fietsparkeerplekken kunnen herkend worden aan de groen-witte waarschuwingsborden of
tegels of markeringen op de grond. Zo ook zijn meerdere van deze borden op een strategische
wijze in het gebied van het NS-station Amsterdam Zuid geplaatst. Van elke verkeersdeelnemer
mag worden verwacht dat hij of zij zich op de hoogte stelt, dan wel onderzoek doet naar de

1 Gemeenteblad van 3 mei 2016,nr 55896, “ Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren”

parkeermogelijkheden. De commissie verwijst hiervoor naar geldende rechtspraak2. Dat
bezwaarde heeft nagelaten zich te oriënteren op de parkeermogelijkheden van fietsen in het
gebied van de omgeving van het station, komt voor haar rekening. Het had bezwaarde voldoende
duidelijk kunnen zijn dat het verboden is om aldaar haar fiets buiten de daarvoor bestemde
parkeervoorziening te plaatsen. Dat de fiets wellicht geen hinder of belemmering vormde voor de
omgeving doet niet af aan de onderhavige overtreding. De locatie waar bezwaarde haar fiets heeft
geparkeerd valt onder het aangewezen gebied. Dit betekent dat fietsen die buiten de daarvoor
bestemde parkeervoorziening staan geparkeerd, kunnen worden verwijderd. Het veroorzaken van
hinder of gevaar is hiervoor geen vereiste.

Voorts stelt bezwaarde zich op het standpunt dat zij haar fiets op 6 februari 2019 om 07:10 uur
gestald heeft en deze op dezelfde dag is verwijderd, waardoor de fiets ook niet langer dan de
wettelijke termijn van 14 dagen op één plek is gestald. De commissie overweegt hiertoe als volgt.

In onderhavige zaak gaat het om een overtreding van het verbod om een fiets of bromfiets in een
gebied die door het college is aangewezen buiten een voor parkeren bestemde voorziening te
parkeren. Het feit dat de fiets niet langer dan 14 dagen op één plek is gestald geweest is in deze
zaak niet aan de orde.

De stelling van bezwaarde dat er niet is voldaan aan artikel 4.27 APV kan gezien al het
bovenstaande niet worden onderschreven door de commissie. Gezien het feit dat geconcludeerd
kan worden dat bezwaarde haar fiets buiten een fietsvoorziening heeft geparkeerd, is er voldaan
aan artikel 4.27, vierde lid, APV.

Als laatst blijkt uit de foto dat de fiets voorzien was van een sticker. Indien een fiets in een
aangewezen gebied buiten een fietsvoorziening wordt aangetroffen, krijgt de eigenaar vanaf het
aanbrengen van de sticker één uur de tijd om de fiets te verwijderen. Uit het
constateringsformulier blijkt dat de sticker op 6 februari 2019 om 08:00 uur is aangebracht, en dat
de fiets op 6 februari 2019 om 09:52 uur is verwijderd. Hieruit volgt dat u de juiste procedure heeft
gevolgd bij het verwijderen van de fiets.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden  besluit  in  stand  dient  te  blijven.  [NAAM]   komt  niet  in  aanmerking  voor  een
kostenvergoeding.

Adviseur,

Mevrouw [NAAM]

2 Rb. Amsterdam, 16 februari 2016, ECLI:NL:RBAMS:2015:160