Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Dossiernummer JB.21.012542.001
Datum        11 november 2021
Onderwerp    Advies naar aanleiding van het bezwaarschrift van [NAAM] college,

1. Inleiding
Op 8 juni 2021 om 13:39 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond de Kinkerstraat/De Hallen (Hasebroekstraat) te
Amsterdam en opgeslagen bij het Fietsdepot. De fiets van bezwaarde stond volgens het besluit
niet geparkeerd in de daarvoor bestemde voorziening. Het besluit is op 8 juni 2021 om 10:15 uur
bekendgemaakt. Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. Bezwaren
Samengevat luiden de bezwaren in het bezwaarschrift als volgt:
. [NAAM] voert aan dat haar fiets is verwijderd, ondanks dat deze aan het rek stond
bevestigd.
. [NAAM] voert aan dat het al vier maanden niet mogelijk is, om haar fiets op de normale
plek voor haar woning te zetten. Dit doordat er een bord staat die het verbiedt, omdat er
werkzaamheden zouden plaatsvinden. Echter is er volgens bezwaarde tot op heden nog
niets gebeurd.
.  Daarnaast voert bezwaarde aan dat er fietsen in het rek staan die nog nooit zijn
verplaatst. Om deze reden is er zeer weinig ruimte om te parkeren in de straat.
.  Meerdere mensen parkeren hierdoor hun fietsen buiten de stalling, omdat er geen andere
mogelijkheid is om de fiets veilig te bevestigen aan het rek.
.  Verder voert bezwaarde aan dat zij het jammer vindt dat de gemeente hier geen oog voor
heeft, maar de fietsen wel verwijderd. Er staan namelijk dagelijks fietsen geparkeerd op
de plek waar bezwaarde haar fiets had geparkeerd.

.  Tot slot voert bezwaarde aan dat één uur te kort is om de kans te krijgen om de fiets te
verplaatsen.

4. Horen
Op 20 oktober 2021 heeft er e-mailwisseling plaatsgevonden met bezwaarde. [NAAM] heeft de
door haar aangevoerde bezwaren herhaald en benadrukt. Daarnaast gaf bezwaarde het volgende
aan:
. [NAAM] geeft aan uit noodzaak haar fiets aan de zijkant van het fietsenrek te
bevestigen, omdat zij niet wil riskeren dat deze gestolen wordt.
. [NAAM] heeft al vaker een klacht ingediend over het tekort aan fietsenrekken in de
straat.
.  Sinds corona is de fietsenstalling nog krapper, omdat het terras van het café is uitgebreid.
. [NAAM] vindt dat er onvoldoende rekening is gehouden met de werkzaamheden en de
corona situatie.
.  De fiets veroorzaakte tevens geen hinder.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening mogen worden geparkeerd. Door het intensief
gebruik en hoge fiets parkeerdruk is het gebied rond de Kinkerstraat/De Hallen door het college
van burgemeester en wethouders aangewezen als gebied waarin het verboden is om fietsen
buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied rond de Kinkerstraat/De Hallen is het verboden fietsen buiten een
parkeervoorziening te plaatsen. Dit verbod wordt gehandhaafd teneinde de voetgangers die van
het gebied gebruik maken de ruimte te geven. Door middel van informatieborden wordt gewezen
op het verbod om buiten de voorziening te parkeren.

1 Gemeenteblad 18 september 2018, nr. 197814, 'Uitvoering van een gebiedsaanwijzing op grond van art. 4, lid 3 Algemene
Plaatselijke Verordening APV ter beperking van het (brom) fietsparkeren inde openbare ruimte in het belang van de veiligheid en
ter voorkoming van hinder, gemeente Amsterdam'.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond naast de fietsvoorziening
geparkeerd en niet in een daarvoor bestemde parkeervoorziening.  Voor een handhaver is
bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 8 juni 2021 om 10:15 uur is aangebracht, en dat de fiets dezelfde dag om 13:39 uur is
verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde voert aan dat haar fiets is verwijderd, ondanks dat deze aan het rek bevestigd stond.
Bezwaarde voert aan dat het al vier maanden niet mogelijk is, om haar fiets op de normale plek
voor haar woning te zetten. Om deze reden is er zeer weinig ruimte om te parkeren in de straat.
De commissie overweegt hiertoe het volgende.

Herhaald wordt dat uit het constateringsformulier en de foto's die zijn gemaakt bij de verwijdering
van de fiets, blijkt dat de fiets buiten de voorziening is aangetroffen. Voor de handhaver is
bepalend hoe hij de fiets aantreft. Overwogen wordt dat indien er op de betreffende locatie geen
vrije plek voorhanden is, dit nog niet betekent dat een fiets buiten het rek mag worden geplaatst.
Vaak is er in de nabije omgeving nog wel een voorziening waar wel ruimte is om de fiets te
parkeren. Het is bekend dat de fietsparkeerdruk is het gebied rond de Kinkerstraat hoog is.
Daarom is het juist daar van groot belang dat er strikt wordt gehandhaafd. Dit betekent dat het
maken van uitzonderingen de verkeerssituatie in een dergelijk gebied niet ten goede komt. De
beste oplossing in situaties als de onderhavige, is het verder weg parkeren van de fiets. Ten
overvloede wordt overwogen dat in de fietsenstalling onder de Hallen maar liefst 1.200
parkeerplekken voor fietsen zijn. Gezien deze enorme parkeercapaciteit worden zowel bezoekers
als bewoners verwezen naar deze fietsenstallingsmogelijkheid. Tegen deze achtergrond wordt
bezwaarde niet gevolgd in haar bezwaren.

Verder voert bezwaarde aan dat meerdere mensen hun fietsen buiten de stalling parkeren, omdat
er geen andere mogelijkheid is om de fiets veilig te bevestigen aan het rek. Zij vindt het jammer

dat de gemeente hier geen oog voor heeft, maar fietsen wel verwijderd. Er staan namelijk
dagelijks fietsen geparkeerd op de plek waar bezwaarde haar fiets had geparkeerd.

Overwogen wordt dat dit beroep op het gelijkheidsbeginsel niet slaagt. Dat de andere fiets niet is
verwijderd, leidt er niet toe dat bezwaarde zijn fiets onterecht is verwijderd. De
Handhavingscapaciteit is beperkt en daarom kan niet in elke in overtreding staande fiets direct
worden verwijderd. Tegen deze achtergrond wordt bezwaarde wederom niet in haar bezwaren
gevolgd.

Tot slot voert bezwaarde aan dat één uur te kort is om de kans te krijgen om de fiets te
verplaatsen. De fiets veroorzaakte tevens geen hinder. De commissie overweegt hiertoe het
volgende.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Het
veroorzaken van hinder is hiervoor geen vereiste. Een begunstigingstermijn van één uur wordt
voldoende geacht om de overtreder in staat te stellen de overtreding ongedaan te maken. Een
langere begunstigingstermijn wordt gelet op de druk op de openbare ruimte in het gebied en de
aanzuigende werking van verkeerd geparkeerde fietsen niet wenselijk geacht en zou in feite leiden
tot het gedogen van overtredingen. Bovendien heeft de Rechtbank Amsterdam met de uitspraak
van 26 september 2018 te kennen gegeven dat het verlenen van een begunstigingstermijn van één
uur niet onredelijk is, in het geval van binnen het aangewezen gebied buiten de daarvoor
bestemde voorziening geparkeerde fietsen.2 Uit het constateringsformulier volgt dat in dit geval
de begunstigingstermijn van één uur om 10:15 uur is gegeven en dat de fiets van bezwaarde ruim
na afloop van de termijn, om 13:39 uur nog steeds buiten de fietsvoorziening is aangetroffen. De
commissie stelt vast dat de fiets terecht en volgens de juiste procedure is verwijderd. Tegen deze
achtergrond wordt bezwaarde niet in haar bezwaar gevolgd.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

2 Rb Amsterdam, 26 september 2018, ECLI:NL:RBAMS:2018:7511.

Mevrouw [NAAM]