Advies van de bezwaarschriftencommissie Juridisch Bureau
Aan           Het college van burgemeester en wethouders van de gemeente Amsterdam
Zaaknummer    JB.19.016255.001
Datum         24 februari 2020
Onderwerp     Advies naar aanleiding van het bezwaarschrift van [NAAM] college,

1. Inleiding
Op 14 oktober 2019 om 11:26 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond het NS-station Amsterdam Zuid (Parnassusweg) en
opgeslagen bij het Fietsdepot. De fiets van bezwaarde stond volgens het besluit niet geparkeerd in
de daarvoor bestemde voorziening. Het besluit is op 14 oktober 2019 om 08:20 uur bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren als volgt:
.  Bezwaarde geeft aan dat het, zonder enige kennisgeving, deels vernielen en het
verwijderen van particulier eigendom een zware maatregel is. Dit is enkel geoorloofd
indien er sprake is van daadwerkelijk gevaar of hinder.
.  De fiets stond volgens bezwaarde netjes tegen een hek, ver van een voetgangers- of
fietsroute. Er was geen hinder of gevaar voor welk wegverkeer dan ook.
.  De gemeente is verplicht om burgers de gelegenheid te geven om een verkeerd
geplaatste fiets, na waarschuwing, zelf te verplaatsen. Dat is hier volgens bezwaarde niet
gebeurd.
.  Er was op de betreffende plek geen bord aanwezig dat erop wees dat fietsen naast de
stalling verwijderd zouden worden.

.  De fietsenstalling heeft volgens bezwaarde gevaarlijke defecten en daarnaast worden
grote zware losgekomen onderdelen door de gemeente zelf hinderlijk naast de stalling
neergelegd.

4. Horen van bezwaarde
Op 20 en 21 januari 2020 is er geprobeerd om telefonisch contact op te nemen met bezwaarde. Op
20 december 2019 is bezwaarde per e-mail nogmaals de gelegenheid geboden om het
bezwaarschrift mondeling toe te lichten. De commissie heeft tot op heden geen reactie van
bezwaarde ontvangen. De commissie baseert de beoordeling van het bezwaarschrift op basis van
de stukken in het dossier.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek) mogen worden geparkeerd.
Door het intensief gebruik en hoge fietsparkeerdruk is het gebied rond het NS-station Amsterdam
Zuid door het college van burgemeester en wethouders aangewezen als gebied waarin het
verboden is om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de rekken
te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond tegen een hek geparkeerd.

Overtreding van artikel 4.27 lid 4 van de APV staat hiermee vast.

1 Gemeenteblad van 3 mei 2016,nr 55896,'Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van een uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 14 oktober 2019 om 08:20 uur is aangebracht, en dat de fiets op diezelfde dag om
11:26 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde stelt dat er geen waarschuwing is gegeven, waardoor hij in de gelegenheid is gesteld
om de fiets zelf te verplaatsen. Daarnaast stelt hij dat de fiets niet hinderlijk of gevaarlijk
geparkeerd stond. De commissie overweegt hiertoe als volgt.

Artikel 5:24 Awb schrijft voor dat de overtreder zelf in de gelegenheid moet worden gesteld om de
overtreding ongedaan te maken. Daarbij moet vermeld worden binnen welke termijn de last (in dit
geval de overtreding ongedaan maken) moet worden uitgevoerd. Ingevolge het bepaalde in artikel
5:31 lid 1 Awb is dit alleen anders indien sprake is van een zodanig spoedeisend geval dat een
begunstigingstermijn niet kan worden afgewacht.

Bij zeer hinderlijke of gevaarlijk geparkeerde fietsen wordt geen begunstigingstermijn toegepast
vanwege het spoedeisend belang om deze fietsen direct te verwijderen. Bij fietsen die buiten de
voorziening staan geparkeerd, wordt wel gewerkt met een begunstigingstermijn. De fiets wordt
daartoe voorzien van een sticker met daarop de tijd waarop de overtreding is geconstateerd, en
het tijdstip waarna bestuursdwang zal worden toegepast.

In Amsterdam wordt een begunstigingstermijn gehanteerd van één uur. Indien de eigenaar van de
fiets de overtreding niet binnen dat uur nadat de fiets is gelabeld ongedaan maakt, wordt de fiets
verwijderd. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Dat de eigenaar van de fiets niet binnen die
termijn de overtreding ongedaan heeft kunnen maken in verband met bijvoorbeeld school- of
werktijden, doet daar niet aan af. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen. Eventuele differentiatie
naar particulier doel en duur van parkeren is bovendien ondoenlijk en geeft ruimte voor willekeur.

Herhaald wordt dat uit de gegevens van handhaving blijkt dat de fiets in de omgeving van het NS-
Station Amsterdam Zuid, een aangewezen gebied, buiten een fietsvoorziening is aangetroffen.
Dat de fiets volgens bezwaarde geen hinder of gevaar veroorzaakte doet niks af aan deze
geconstateerde overtreding. Daarnaast wordt herhaald dat de begunstigingstermijn van één uur is
aangehouden. De fiets is namelijk op 14 oktober 2019 om 08:20 uur voorzien van een sticker. De
fiets  is diezelfde dag om 11:26 uur verwijderd. Hieruit blijkt dat de juiste procedure voor
verwijdering is gevolgd en de commissie is van mening dat u de bestuursdwang op de juiste wijze
hebt toegepast.

Bezwaarde stelt hiernaast dat het, zonder enige kennisgeving, deels vernielen en het verwijderen
van particulier eigendom een zware maatregel is. De commissie overweegt hiertoe het volgende.

Herhaald wordt dat gelet op de druk op de openbare ruimte in het gebied rond het NS-station
Amsterdam Zuid en de aanzuigende werking van verkeerd geparkeerde fietsen het niet wenselijk
is om de overtreding te dogen. Na het verstrijken van de begunstigingstermijn was het
verwijderen van de fiets de enige manier om overtreding te beëindigen. Omdat de fiets was
bevestigd aan het hek was Handhaving genoodzaakt om bij de verwijdering het slot door te
slijpen. Overwogen wordt dat de gevolgen die daaruit voortvloeien voor rekening komen van de
overtreder.

Daarnaast was er volgens bezwaarde  op de betreffende plek geen bord aanwezig dat erop wees
dat fietsen naast de stalling verwijderd zouden worden. De commissie overweegt hiertoe het
volgende.

De commissie merkt op dat door middel van informatieborden rond het NS-station Amsterdam
Zuid wordt gewezen op het verbod om de fiets buiten de parkeervoorziening te parkeren. Ook op
de  website  www.amsterdam.nl/fiets  wordt  dit  verbod  kenbaar  gemaakt.  Daarbij  wordt  nog
opgemerkt dat het echter niet de borden zijn die het parkeerverbod in het leven roepen. Het is de
bevoegdheid in de APV en het Aanwijzingsbesluit die maken dat er een bepaald regime geldt in
het gebied. Het al dan niet aanwezig zijn van een bord doet daarom niet af aan de geldende regels,
waarbij wordt verwezen naar de uitspraak van de Afdeling bestuursrechtspraak van de Raad van
State van 2 juli 2014.2

Bezwaarde heeft tot slot aangegeven dat de fietsenstalling gevaarlijke defecten heeft en er grote
zware  losgekomen onderdelen door de gemeente zelf hinderlijk naast de stalling worden
neergelegd. De commissie overweegt hiertoe het volgende.

De commissie vindt dit betreurenswaardig om te horen en wil graag meegeven dat dit soort
dingen kunnen worden gemeld via 14 - 020, via het internet met een  `Melding openbare ruimte' of
via de smartphone app `Verbeter de buurt'. Dit leidt echter niet tot onrechtmatigheid van het
besluit.

2 Raad van State 2 juli 2014, ECLI:NL:RVS:2014:2398.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden  besluit  in  stand  dient  te  blijven.  Bezwaarde  komt  niet  in  aanmerking  voor  een
kostenvergoeding.

Adviseur,

Mw. [NAAM]