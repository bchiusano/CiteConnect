Advies van de bezwaarschriftencommissie Juridisch Bureau

Aan           Het college van burgemeester en wethouders van Amsterdam
Zaaknummer    JB.19.007532.001
Datum         19 september 2019
Onderwerp     Advies naar aanleiding van het bezwaarschrift van mevrouw [NAAM]

Geacht college,

1. Inleiding
Op 23 april 2019 om 11:22 uur heeft de handhaver, namens u, de fiets van mevrouw [NAAM]
(hierna: bezwaarde) verwijderd uit het gebied rond het NS-station Amsterdam Amstel (Julianaplein)
en opgeslagen bij het Fietsdepot. De fiets van bezwaarde stond volgens het besluit niet geparkeerd
in de daarvoor bestemde voorziening. Het besluit is op 23 april 2019 om 09:15 uur bekendgemaakt.

Tegen dit besluit is tijdig een bezwaarschrift ingediend. Bij brief van 16 mei 2019 is de ontvangst van
het bezwaarschrift bevestigd.

2. Advies
De commissie adviseert u:
.  het bezwaar ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren als volgt:
.  De fiets stond op 23 mei 2019 tussen 08:30 en 12:00 uur met honderden andere fietsen bij
het NS-station Amsterdam Amstel-
. [NAAM] begrijpt dat fietsen die ongebruikt zijn worden verwijderd, maar niet binnen
de onacceptabele termijn van 3,5 uur-
.  De situatie op het NS-station Amsterdam Amstel is zeer onoverzichtelijk door langdurige
bouwwerkzaamheden,  daarom  zag  bezwaarde  geen  andere  mogelijkheid  om  de  fiets
dichtbij te kunnen stallen-
. [NAAM] vraagt zich af waarom de gemeente Amsterdam, als fietsstad, het gebruik van
de fiets niet stimuleert (door middel van meer en betere fietsparkeervoorzieningen)-
. [NAAM] heeft het idee dat alles voor de toeristen makkelijker gemaakt wordt, maar
voor de Amsterdammer moeilijker.

4. Horen van bezwaarde
Op  18  september  2019  is  er  telefonisch  contact  geweest  met  bezwaarde.  Zij  heeft  tijdens  dat
gesprek kort samengevat aangegeven dat zij geen verdere toelichting dan wel aanvulling op haar
bezwaarschrift wenst te geven. [NAAM] wacht de beslissing op het bezwaar af.

5. Juridisch kader
Ingevolge  artikel  4.27,  lid  3  en  4,  van  de  Algemene  Plaatselijke  Verordening  (APV)  kan  in  het
belang  van  de  veiligheid  en  ter  voorkoming  van  hinder  een  gebied  worden  aangewezen  waarin
fietsen uitsluitend in de daarvoor bestemde voorziening (lees: een fietsenrek of fietsparkeervak)
mogen  worden  geparkeerd.  Door  het  intensief  gebruik  en  hoge  fietsparkeerdruk  is  het  gebied
rond  het  NS-station  Amsterdam  Amstel  door  het  college  van  burgemeester  en  wethouders
aangewezen  als  gebied  waarin  het  verboden  is  om  fietsen  buiten  de  daarvoor  bestemde
voorzieningen te parkeren1.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet  bestuursrecht  (Awb).  Op  grond  hiervan  kunt  u  een  overtreding  zelf  beëindigen  door  het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de rekken
te parkeren.

Bezwaarde  betwist  niet  direct  dat  de  fiets  niet  geparkeerd  stond  in  een  daarvoor  bestemde
voorziening. Uit het constateringsformulier en de foto's die zijn gemaakt bij de verwijdering van de
fiets, blijkt dat de fiets buiten een fietsvoorziening is aangetroffen. De fiets stond namelijk op het
trottoir tegen een houten boombeschermer geparkeerd. Voor een handhaver is bepalend hoe hij
de fiets aantreft. Overtreding van artikel 4.27, lid 4, van de APV staat hiermee vast.

Bezwaarde voert aan dat zij het onacceptabel vindt dat de fietsen binnen een termijn van 3,5 uur
worden verwijderd. Indien een fiets in een aangewezen gebied buiten een fietsvoorziening wordt
aangetroffen, krijgt de eigenaar vanaf het aanbrengen van de sticker één uur de tijd om de fiets te
verwijderen. Een begunstigingstermijn van een uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op  de  druk  op  de  openbare  ruimte  in  het  gebied  en  de  aanzuigende  werking  van  verkeerd
geparkeerde  fietsen  niet  wenselijk  geacht  en  zou  in  feite  leiden  tot  het  gedogen  van
overtredingen.2

1 Gemeenteblad van 3 mei 2016, nr. 55896, 'Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'
2 Rb. Amsterdam 26 september 2018, ECLI:NL:RBAMS:2018:7511.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 23 april 2019 om 11:00 uur is aangebracht, en dat de fiets op 23 april 2019 om 12:21
uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

Bezwaarde stelt voorts dat de situatie op het NS-station Amsterdam Amstel zeer onoverzichtelijk
is  door  langdurige  bouwwerkzaamheden  en  daarom  geen  andere  mogelijkheid  zag  om  de  fiets
dichtbij  te  kunnen  stallen.  De  commissie  begrijpt  dat  het  erg  vervelend  is  wanneer  er  door
bouwwerkzaamheden de parkeervoorzieningen wellicht niet goed bereikbaar zijn. Echter zijn er in
de omgeving op loopafstand van het station nog voldoende plekken waar de fiets geparkeerd had
kunnen  worden.  Van  iedere  verkeersdeelnemer  mag  worden  verwacht  dat  hij  of  zij  zich  op  de
hoogte  stelt,  dan  wel  onderzoek  doet  naar  de  parkeermogelijkheden.  De  commissie  verwijst
hiervoor  naar  geldende  rechtspraak3.  Dat  bezwaarde  heeft  nagelaten  haar  fiets  op  een  wat
verdere  afstand  van  het  station  te  parkeren,  komt  voor  haar  eigen  risico  en  rekening.  Het  had
bezwaarde  voldoende  duidelijk  kunnen  zijn  dat  het  verboden  is  om  aldaar  haar  fiets  buiten  de
daarvoor  bestemde  parkeervoorziening  te  plaatsen.  Dat  er  bouwwerkzaamheden  zijn,  ontslaat
bezwaarde niet van de regel om haar fiets binnen de daarvoor bestemde parkeervoorziening te
parkeren.

Tot slot stelt bezwaarde dat de gemeente Amsterdam het gebruik van de fiets niet stimuleert door
middel van meer en betere fietsparkeervoorzieningen, en het op deze manier moeilijk maakt voor
de Amsterdammer. De gemeente Amsterdam werkt constant aan een voor fietsers gezonde en
bereikbare stad. Momenteel werkt zij aan haar 'Meerjarenplan Fiets 2017-2022'. Er wordt onder
andere  gewerkt  aan  flinke  uitbreiding  van  het  aantal  fietsparkeerplekken  op  stations  en  in  de
drukste gebieden van de stad.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden  besluit  in  stand  dient  te  blijven. [NAAM]  komt  niet  in  aanmerking  voor  een
kostenvergoeding.

Adviseur,

Mevrouw [NAAM] Sanders

3 Rb. Amsterdam, 16 februari 2016, ECLI:NL:RBAMS:2015:160