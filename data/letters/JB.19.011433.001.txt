Advies van de bezwaarschriftencommissie Juridisch Bureau

Aan           Het college van burgemeester en wethouders van Amsterdam
Zaaknummer    JB.19.011433.001
Datum         26 augustus 2019
Onderwerp     Advies naar aanleiding van het bezwaarschrift van [NAAM]

Geacht college,

1. Inleiding
Op 23 mei 2019 heeft de handhaver, namens u, de fiets van [NAAM] (hierna: bezwaarde)
verwijderd uit de omgeving van het NS-station Amsterdam Zuid (Gustav Mahlerplein) en opgeslagen
bij het Fietsdepot. De fiets van bezwaarde stond volgens het besluit niet in een parkeervoorziening
geparkeerd.

Tegen dit besluit is een bezwaarschrift ingediend. Het bezwaarschrift is online op 31 juli 2019
ingezonden.

2. Bezwaren
Samengevat luiden de bezwaren als volgt:
.  De fiets stond op een plaats waar altijd fietsen staan.
.  Nergens stond aangegeven dat het hier verboden is om fietsen te plaatsen.
.  De fiets van bezwaarde is binnen twee uur verwijderd, terwijl de overige fietsen niet zijn
weggehaald.

3. Ontvankelijkheid
Alvorens het bezwaarschrift inhoudelijk kan worden behandeld, dient beoordeeld te worden of het
bezwaarschrift ontvankelijk is. De commissie overweegt daartoe het volgende.

Volgens de uitspraak van 10 oktober 2016 Rechtbank Den Haag1 is de sticker op de fiets het
besluit. Het besluit is bekend gemaakt op 23 mei 2019. De termijn voor het indienen van het
bezwaarschrift ving aan op 24 mei 2019. Gelet op artikel 6:7 jo. 6:8 van de Algemene wet
bestuursrecht (hierna: Awb) was 4 juli 2019 de laatste dag waarop het bezwaarschrift kon worden
ingediend. Het bezwaarschrift is op 31 juli 2019 middels het online formulier ontvangen. Daarmee
staat vast dat het bezwaarschrift niet tijdig is ingediend.

De vraag is vervolgens of de termijnoverschrijding verschoonbaar is te achten. Slechts in zeer
bijzondere gevallen wordt het bezwaarschrift bij te late indiening in behandeling genomen.

1 ECLI:NL:RBDHA:2016:12168

Bezwaarde moet dan aantonen dat het haar niet aan te rekenen is, dat zij te laat is met haar
bezwaarschrift.

Bij het indienen van het online bezwaarschrift is automatisch opgemerkt dat het bezwaarschrift te
laat was. Zodoende is er direct naar een reden van termijnoverschrijding gevraagd. [NAAM]
heeft hierbij aangegeven dat zij vanwege gezondheidsklachten en medicatie, die haar lichamelijk
zwak maken en bemoeilijken in alledaagse bezigheden, weinig overzicht heeft in haar
administratieve verplichtingen. Daarnaast is haar vader recent overleden. [NAAM] staat op de
wachtlijst om in rouwverwerking therapie te gaan.

Op 22 augustus 2019 is er nog telefonisch contact opgenomen met bezwaarde. [NAAM] heeft
aangegeven dat zij was vergeten om bezwaar in te dienen aangezien zij door zowel fysieke als
mentale problemen afgeleid was.

Hoewel de commissie kan begrijpen dat bezwaarde een moeilijke periode heeft doorgemaakt en
hierdoor was afgeleid, is dit geen geldige reden voor termijnoverschrijding. Uit de jurisprudentie
blijkt dat verwacht mag worden dat iemand in een dergelijk geval een derde inschakelt om diens
belangen te behartigen.

Gelet op het bovenstaande is niet gebleken dat het bezwaarde niet aangerekend kan worden dat
er niet tijdig bezwaar is ingediend.

Ten overvloede merkt de commissie nog op dat indien het bezwaar inhoudelijk zou worden
behandeld, er geen gronden zijn aangevoerd waardoor het betreden besluit ingetrokken had
moeten worden. Naar aanleiding van de informatieborden die zijn geplaatst rondom het NS-
station Amsterdam Zuid had het voor bezwaarde voldoende duidelijk kunnen zijn dat het
verboden was om aldaar haar fiets buiten de daarvoor bestemde parkeervoorziening te plaatsen.
Dat er niet precies een bord stond op de locatie waar bezwaarde haar fiets had geparkeerd doet
hier niet aan af. Van een verkeersdeelnemer mag immers worden verwacht dat hij of zij onderzoek
doet naar de ter plaatse geldende verkeerssituatie. Daarnaast is de handhavingscapaciteit beperkt
waardoor niet alle fietsen die niet correct geparkeerd zijn tegelijkertijd verwijderd kunnen worden.

4. Advies
Op grond van het vorenstaande adviseer ik u:
-  Het bezwaarschrift niet-ontvankelijk te verklaren.
-  Het bestreden besluit van 23 mei 2019 in stand te laten.

Adviseur,

[NAAM]