Advies van de bezwaarschriftencommissie Juridisch Bureau

Aan        Het college van burgemeester en wethouders van de gemeente Amsterdam
Zaaknummer JB.19.002587.001
Datum      11 maart 2019
Onderwerp  Advies naar aanleiding van het bezwaarschrift van mevrouw [NAAM] college,

1. Inleiding
Op 13 februari 2019 heeft de handhaver, namens u, de fiets van mevrouw [NAAM] (hierna:
bezwaarde) verwijderd van de locatie Insulindeweg en opgeslagen bij het Fietsdepot. De fiets
stond volgens het besluit langer dan zes weken onafgebroken op dezelfde plaats geparkeerd.
Het besluit is op 5 februari 2019 bekendgemaakt.

Tegen dit besluit is tijdig een bezwaarschrift ingediend. Bij brief van 20 februari 2019 is de
ontvangst van het bezwaarschrift bevestigd.

2. Advies
De commissie adviseert u:
.  Het bezwaar ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
In het bezwaarschrift is - samengevat weergegeven - het volgende aangevoerd:
- [NAAM] kan al een tijd geen gebruik maken van haar fiets door een zware val in huis.
Het lichamelijk ongemak kan nog wel even duren. [NAAM] zal de fiets voor de
zekerheid steeds verplaatsen-
-  De fiets stond met een kettingslot vastgemaakt aan een lantaarnpaal.
Op woensdagochtend 13 februari 2019 stond de fiets nog op zijn plek. In de avond kwam
bezwaarde erachter dat de fiets weg was. Een buurvrouw gaf aan dat de fiets door de
gemeente was verwijderd. [NAAM] dacht in eerste instantie dat haar fiets alweer
gestolen was-
- [NAAM] geeft aan dat zij helaas niet op de hoogte was van de regel. Nu is zij dat wel.
Zij kon dit ook niet weten, omdat op de Insulindeweg nergens borden staan dat deze regel

van kracht is. Daarom verzoekt bezwaarde om vergoeding van de door haar gemaakte
administratiekosten van ? 35,-.

4. Horen van bezwaarde
Op 1 maart 2019 is er telefonisch contact geweest met bezwaarde. [NAAM] heeft aangegeven
geen gebruik te willen maken van een hoorzitting. Derhalve wordt dit telefoongesprek beschouwd
als telefonische hoorzitting. [NAAM] heeft tijdens het gesprek in aanvulling op haar
bezwaarschrift het volgende aangevoerd:
-  De fiets stond voor haar huis tegen een lantaarnpaal. De fiets stond daar niet in de weg en
veroorzaakte geen hinder. [NAAM] had dan ook geen idee waarom de fiets was
verwijderd. Zij was erg geschrokken van het feit dat haar fiets was verwijderd. Zij dacht in
eerste instantie dat haar fiets voor de zoveelste keer was gestolen. De buurvrouw vertelde
haar gelukkig dat de gemeente fietsen had verwijderd-
- [NAAM] is gevallen in huis waardoor zij de fiets niet kon gebruiken en voorlopig kan zij
niet fietsen. [NAAM] geeft aan dat zij de krijtstreep en de sticker niet heeft gezien.
Omdat zij de fiets voor een lange tijd niet kon gebruiken door de val, heeft zij dit niet
opgemerkt-
- [NAAM] wist niet van de maximale parkeerduur van zes weken. Zij heeft geen borden
over de zes weken regel gezien. Het is geen excuus, maar zij kan er niks aan doen.

5. Juridisch kader
Ingevolge artikel 4.27, lid 2a, van de Algemene Plaatselijke Verordening (hierna: APV) is het
verboden om in een door het college aangewezen gebied langer te parkeren dan een door het
college te bepalen periode. Het gebied binnen de Ring A10 (met uitzondering van Noord) is door
het college aangewezen als gebied waar een fiets niet langer dan zes weken op dezelfde plaats
mag parkeren, zonder wezenlijke onderbreking1.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (hierna: Awb). Op grond hiervan kunt u een overtreding zelf beÃ«indigen door
het meevoeren en opslaan van de fiets, nadat u de betrokkene in de gelegenheid heeft gesteld zelf
de overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

De locatie Insulindeweg valt in het aangewezen gebied binnen de Ring A10. Op deze locatie geldt
een maximale parkeerduur van zes weken. Deze maximale parkeerduur geldt zowel binnen als
buiten de fietsparkeervoorzieningen. Met dit beleid wil de gemeente de bestaande
parkeerplekken beter benutten.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'

Uit het constateringsformulier blijkt dat de fiets van bezwaarde langer dan zes weken zonder
wezenlijke onderbreking geparkeerd is geweest. Gebleken is dat de fiets van bezwaarde op
4 december 2018 door de handhavers van een onopvallend constateringsmiddel is voorzien.
Op 5 februari 2019 is gecontroleerd of de fiets van zijn plek is geweest. Uit het intact zijn van het
constateringsmiddel bleek dat bezwaarde haar fiets in de tussenliggende periode niet heeft
gebruikt.

Overtreding van artikel 4.27, lid 2a, APV staat hiermee vast.

In een gebied met een maximale parkeerduur van zes weken krijgt de eigenaar vanaf het
aanbrengen van de sticker zeven dagen de tijd om de overtreding op te heffen door de fiets te
gebruiken. Uit het constateringsformulier blijkt dat de sticker op 5 februari 2019 is aangebracht, en
dat de fiets op 13 februari 2019 is verwijderd. Uit de foto's die door de handhavers zijn gemaakt op
het moment van verwijdering blijkt dat het aangebrachte constateringsmiddel nog intact was.

Hieruit volgt dat u de juiste procedure heeft gevolgd bij het verwijderen van de fiets.

[NAAM] voert aan dat zij vanwege een zware val in huis de fiets niet kon gebruiken en voorlopig
niet op de fiets kan fietsen. [NAAM] heeft de krijtstreep en de sticker niet opgemerkt, omdat zij
de fiets voor een lange tijd niet kon gebruiken door de val. De commissie betreurt de
omstandigheden van bezwaarde. Het kan natuurlijk voorkomen dat een fiets voor een langere tijd
niet gebruikt kan worden door lichamelijke ongemakken. De beste oplossing is om de fiets dan
binnen te zetten. Indien dit niet mogelijk is, wordt aangeraden om aan buren en vrienden te
vragen om de fiets in de gaten te houden. Als de gemeente een sticker op de fiets heeft geplakt
dient de sticker te worden verwijderd en de fiets te worden gebruikt. De fiets wordt dan niet
verwijderd.

Daarnaast stelt bezwaarde dat op de Insulindeweg geen borden staan waaruit blijkt dat fietsen
niet langer dan zes weken op dezelfde plek geparkeerd mogen staan. [NAAM] kon dan ook niet
op de hoogte zijn van deze regel. In dit verband overweegt de commissie het volgende.

Hetgeen bezwaarde heeft aangevoerd, wordt niet gevolgd. Zoals reeds opgemerkt, valt de locatie
Insulindeweg in het gebied binnen de Ring A10 dat door het college is aangewezen als gebied waar
een fiets niet langer dan zes weken op dezelfde plaats geparkeerd mag worden zonder wezenlijke
onderbreking. Dit beleid wordt gevoerd omdat de fietsparkeerdruk in Amsterdam hoog is.
Door het verwijderen van ongebruikte fietsen kunnen de bestaande parkeerplekken beter worden
benut. Dat bezwaarde niet op de hoogte was van de maximale parkeerduur van zes weken is haar
eigen verantwoordelijkheid en ontslaat haar niet van het verbod om een fiets langer dan zes
weken onafgebroken op dezelfde plaats te parkeren. Via de gebruikelijke communicatiekanalen
van de gemeente had bezwaarde op de hoogte kunnen zijn van deze regel.
Bovendien is het niet de aanwezigheid van borden die de regel in het leven roept. Het is de
bevoegdheid in de APV en het Aanwijzingsbesluit die maken dat er een bepaald regime geldt in
het gebied. Het al dan niet aanwezig zijn van een bord doet daarom niet af aan de geldende regels.
Hierbij wordt verwezen naar de uitspraak van de Afdeling bestuursrechtspraak van de Raad van
State van 2 juli 2014 (ECLI:NL:RVS:2014:2398).

Tot slot voert bezwaarde aan dat haar fiets niet hinderlijk geparkeerd stond. Overwogen wordt dat
in het aangewezen gebied fietsen niet langer dan zes weken op dezelfde plaats mogen worden
geparkeerd zonder wezenlijke onderbreking. Het veroorzaken van hinder is geen vereiste voor het
verwijderen van fietsen die langer dan zes weken onafgebroken op dezelfde plek geparkeerd
staan. De fiets mocht dus verwijderd worden, ongeacht de manier waarop bezwaarde haar fiets
had geparkeerd.

Concluderend is de commissie van oordeel dat de fiets van bezwaarde terecht en op een juiste
wijze is verwijderd en dat er geen omstandigheden zijn gebleken die tot een andere beslissing
hadden moeten leiden. [NAAM] komt dan ook niet in aanmerking voor een vergoeding van de
door haar gemaakte kosten.

7.  Conclusie
Gelet op het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

[NAAM]