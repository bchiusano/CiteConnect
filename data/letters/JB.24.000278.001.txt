Advies van de Bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.24.000278.001
Datum         6 mei 2024
Onderwerp     Advies naar aanleiding van het bezwaarschrift van [NAAM]

Geacht college,

1. Inleiding
Op 21 december 2023 om 09:41 uur heeft de handhaver, namens u, de fiets van [NAAM]
(hierna: [NAAM] ) verwijderd van de locatie Buiksloterweg bij de pontaanlanding te Amsterdam en
opgeslagen bij het Fietsdepot. De fiets van [NAAM]  stond volgens het besluit niet geparkeerd in
de daarvoor bestemde voorziening. Het besluit is op 21 december 2023 om 08:40 uur
bekendgemaakt. Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren uit het bezwaarschrift als volgt:
.  [NAAM]  geeft aan dat een aanwijzingsbesluit in de zin van 4.27 lid 3 APV voor het
gebied van de Buiksloterweg ontbreekt. Het is voor fietsgebruikers in Amsterdam dan ook
niet bekend dat dit als dergelijk gebied is gekwalificeerd. Dit is volgens [NAAM]
volstrekt onduidelijk en in strijd met het legaliteitsbeginsel. De fietskaart op de website
waarop de fietsregels per gebied zouden moeten staan functioneert niet.
.  [NAAM]  stelt dat het onmogelijk is om de fiets in een voorziening te plaatsen. Het
gebied is zeer drukbezocht en er worden veel fietsen geparkeerd, met name in de spits.
[NAAM]  heeft al enkele keren haar fiets in de ochtend bij de pontaanlanding moeten
plaatsen. Dit komt omdat er onvoldoende fietsnietjes zijn. Dit is een volledig aan het
college te wijten probleem. Om de regel te kunnen naleven, zal het college wel in
voorzieningen moeten voorzien.
.  Volgens [NAAM]  lijkt, uit artikel 4.27 lid 3 en 4 APV, de bedoeling te volgen dat de fiets
is verwijderd om de “veiligheid te waarborgen” en “hinder te voorkomen”. Volgens
[NAAM]  is hiervan geen sprake geweest. [NAAM]  heeft haar fiets los van een
fietsnietje moeten parkeren, vlak naast een bezet fietsnietje. Dit heeft [NAAM]
geenszins op een onveilige of hinderlijke manier gedaan, aangezien de weg niet werd
geblokkeerd en iedereen erlangs kon.
.  [NAAM]  geeft aan dat het kennisgevingsbesluit aangaf dat de verwijderdatum 21
december 2023 was en de datum van het besluit 22 december 2023. In het besluit staat
dat een sticker zou zijn geplaatst op 21 december 2023 om 8:36 uur en dat de fiets is
verwijderd op dezelfde dag om 09:41 uur. Er is voor [NAAM]  geen enkele mogelijkheid
geweest om van de vermeende ‘overtreding’ en waarschuwing op de hoogte te raken en
de vermeende overtreding zelf te beëindigen. Dit is volgens [NAAM]  (zeer)
spoedeisende bestuursdwang. Bij zeer spoedeisende bestuursdwang is vereist dat de
situatie zo spoedeisend is dat een besluit niet kon worden afgewacht. Daarbij moet het
gaan om situaties waarbij vanwege de gevaren voor mens of milieu direct moet worden
ingegrepen. Het ligt op de weg van het college om aannemelijk te maken dat sprake is van
een spoedeisende situatie. Voor zover het college zou betogen dat niet van zeer
spoedeisende bestuursdwang, maar van spoedeisende bestuursdwang sprake is, gaat dit
ook niet op. Daarvoor is nodig dat er geen tijd is om de overtreder een
begunstigingstermijn te geven. Er was geen situatie waarin geen tijd zou zijn om
[NAAM]  een begunstigingstermijn te geven. In geval van het overtreden van een APV-
verbod, is dit volgens de Raad van State onvoldoende reden voor het met spoed
verwijderen van de fiets. Ook om deze reden kan het besluit volgens [NAAM]  geen
standhouden.
.  Naast het ongemak van de verwijdering heeft [NAAM]  schade geleden. Het fietsslot
kan namelijk niet meer op slot. [NAAM]  moeten uitwijken naar een beveiligde
fietsenstalling een stuk verderop, wat tot veel hinder en ongemak heeft geleid.
[NAAM]  stelt de gemeente hierbij aansprakelijk voor de schade.
.  [NAAM]  eist een vergoeding voor de schade en de gemaakte kosten van € 35,-. Ook
verzoekt [NAAM]  een vergoeding van de kosten die zij maakt voor de
bezwaarprocedure.

Op 21 januari 2024 heeft [NAAM]  foto’s gestuurd van de pontaanlanding aan de Buiksloterweg
om aan te tonen dat er onvoldoende parkeergelegenheid is voor de fietsen. Daarnaast ziet
bezwaarde af van het schadeverzoek voor het kapotte slot.

4. Horen van [NAAM]
Op 1 mei 2024 is er telefonisch contact geweest met [NAAM] . [NAAM]  heeft ingestemd met
telefonisch horen. [NAAM]  heeft samengevat het volgende aangevoerd:
.  [NAAM]  heeft de gronden uit haar bezwaarschrift herhaald en benadrukt.
.  Verder heeft [NAAM]  aangegeven dat het elke dag vol staat met fietsen. [NAAM]
kijkt altijd bij de drie parkeermogelijkheden bij de pont. Daardoor mist zij vaak de pont.
Daarom vindt [NAAM]  het onredelijk dat er wordt gehandhaafd, omdat zo de wet niet
kan worden nageleefd. [NAAM]  heeft begrip voor de ruimtelijke orde, maar kon in dit
geval niet anders.
. Verder wil [NAAM] dat de gemeente ingaat op de aangevoerde jurisprudentie.
.  [NAAM]  merkt op dat als het aanwijzingsbesluit lastig te vinden is, zij hierdoor niet op
de hoogte kan zijn.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek) mogen worden geparkeerd.
Door het intensief gebruik en hoge fietsparkeerdruk is het gebied rond Buiksloterweg bij de
pontaanlanding te Amsterdam door het college van burgemeester en wethouders aangewezen als
gebied waarin het verboden is om fietsen buiten de daarvoor bestemde voorzieningen te
parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied rond Buiksloterweg bij de
pontaanlanding gebruik maken de ruimte te geven. Door middel van informatieborden wordt
gewezen op het verbod om buiten de rekken te parkeren.

Uit het constateringsformulier en de foto’s die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond niet in een fietsvoorziening.
Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

1 Gemeenteblad van 3 mei 2016,nr 55896, “ Aanwijzen gebieden bij NS-stations met maximale fietsparkeerduur en
vaststellen
Handboek Fietsparkeren”.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 21 december 2023 om 08:40 uur is aangebracht.  De fiets is op dezelfde dag om 09:41
uur verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde geeft aan dat het aanwijzingsbesluit voor dit gebied ontbreekt. [NAAM]  kon
daardoor niet op de hoogte zijn van de regel. Daarbij stelt [NAAM]  dat er onvoldoende
fietsvoorzieningen zijn in het gebied, waardoor zij genoodzaakt is de fiets buiten een voorziening
te parkeren. [NAAM]  heeft haar fiets niet hinderlijk of gevaarlijk geparkeerd. [NAAM]  heeft
de overtreding niet kunnen beëindigen, omdat zij niet op de hoogte heeft kunnen zijn van de
waarschuwing. [NAAM]  is van mening dat hier sprake is van zeer spoedeisende bestuursdwang.
Hiervoor is vereist dat het besluit niet kon worden afgewacht. Daarbij moet het gaan om situaties
waarbij vanwege de gevaren voor mens of milieu direct moet worden ingegrepen. In geval van het
overtreden van een APV-verbod, is dit volgens de Raad van State onvoldoende reden voor het met
spoed verwijderen van de fiets. Bezwaar stelt dat deze vereisten hier niet van toepassing zijn en
dat de fiets ten onrechte is verwijderd. De commissie overweegt hiertoe het volgende.

Het is vervelend dat [NAAM]  niet op de hoogte was van de geldende regeling waardoor zij haar
fiets buiten de voorziening geparkeerd heeft. Hoewel erop bij de pontaanlanding door middel van
verschillende informatieborden en groen gekleurde stoeptegels gewezen wordt op het verbod om
buiten  een  daarvoor  bestemde  voorziening  te  parkeren,  wordt  overwogen  dat  door  middel  van
borden uitsluitend gewezen wordt op het verbod om buiten de voorziening te parkeren.

Uit de bij het Gemeenteblad van 3 mei 2016, nr 55896, bijgevoegde kaart blijkt dat de
pontaanlanding bij de Buiksloterweg in het aangewezen gebied valt. De gebieden rond alle NS-
stations in Amsterdam zijn aangewezen als gebied waar het verboden is een fiets buiten de
daarvoor bestemde voorziening te parkeren. Uit het constateringsformulier en de foto’s die zijn
gemaakt bij de verwijdering van de fiets, blijkt dat de fiets niet in een fietsvoorziening is
geparkeerd. De fiets is daarmee terecht verwijderd.

Ten aanzien van de aangehaalde rechtspraak overweegt de commissie dat indien een fiets in een
aangewezen gebied buiten een fietsvoorziening wordt aangetroffen, de eigenaar vanaf het
aanbrengen van de sticker één uur de tijd krijgt om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen. Dat de eigenaar van de
fiets niet binnen die termijn de overtreding ongedaan heeft kunnen maken, doet daar niet aan af.
Bovendien heeft de Rechtbank Amsterdam met de uitspraak van 26 september 2018 te kennen
gegeven dat het verlenen van een begunstigingstermijn van één uur niet onredelijk is, in het geval
van binnen het aangewezen gebied buiten de daarvoor bestemde voorziening geparkeerde
fietsen.5

Indien er op de betreffende locatie geen vrije plek voorhanden is betekent dit nog niet dat een fiets
buiten het rek of vak mag worden geplaatst. Het is bekend dat de fietsparkeerdruk is het gebied
rond NS-station Amsterdam Centraal hoog is. Er is echter op loopafstand van het gebied vaak nog
wel een voorziening te vinden waar wel ruimte is om de fiets te parkeren. Daarbij wordt er hard
gewerkt aan het uitbreiden van fietsenstallingen op bekende knelpunten.

De plek waar [NAAM]  haar fiets heeft geparkeerd, valt onder het aangewezen gebied. Dit
betekent dat fietsen die buiten de daarvoor bestemde parkeervoorziening staan geparkeerd,
kunnen worden verwijderd. Het veroorzaken van hinder of gevaar is hiervoor geen vereiste.

6.3 Ten aanzien van de kosten
Bezwaarde geeft aan dat zij een vergoeding eist voor de gemaakte kosten van € 35,-. Ook verzoekt
bezwaarde een vergoeding van de kosten die zij maakt voor de bezwaarprocedure. Hiertoe
overweegt de commissie als volgt.

Ten  aanzien  van  de  door  [NAAM]   aan  het  Fietsdepot  betaalde  administratiekosten  wordt
overwogen dat [NAAM]  alleen in aanmerking komt voor een vergoeding, indien blijkt dat niet
de  juiste  procedure  voor  verwijdering  is  gevolgd.  Hiervan  is  geen  sprake.  Aangezien  de  fiets
terecht is verwijderd komt [NAAM]  niet in aanmerking voor een vergoeding.

Overwogen wordt dat deze kosten voortvloeien uit het opstellen van het bezwaarschrift en gevolg
is van deelname aan het maatschappelijk verkeer. Uit de jurisprudentie valt af te leiden dat de
kosten die een [NAAM]  maakt voor het opstellen en indienen van het bezwaarschrift niet voor
vergoeding in aanmerking komen.2

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden  besluit  in  stand  dient  te  blijven.  [NAAM]   komt  niet  in  aanmerking  voor  een
kostenvergoeding.

Adviseur,

[NAAM]

2 Gerechtshof Den Haag 10 juni 2014, ECLI:NL:GHDHA:2014:2134