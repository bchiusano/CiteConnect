Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.23.005277.001
Datum         11 april 2023
Onderwerp     Advies naar aanleiding van het bezwaarschrift van [NAAM]

Geacht college,

1. Inleiding
Op 28 februari 2023 om 11:19 uur heeft de handhaver, namens u, de fiets van [NAAM]
(hierna: bezwaarde) verwijderd uit het gebied rond het NS-station Amsterdam Centraal
(Stationsplein) en opgeslagen bij het Fietsdepot. De fiets van bezwaarde stond volgens het besluit
niet geparkeerd in de daarvoor bestemde voorziening. Het besluit is op 28 februari 2023 om 08:35
uur bekendgemaakt. Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren uit het bezwaarschrift als volgt:
. [NAAM] voert aan dat zij haar fiets normaal gesproken parkeert in de fietstoren bij het
Amsterdam Centraal Station.
.  Op de betreffende dag beek deze afgesloten en de fietsenrekken waren verdwenen.
[NAAM] gaf aan dat zij bij de brug meerdere fietsen zag staan. [NAAM] heeft haar
fiets bij de fietsen geplaatst, omdat het onduidelijk was waar zij haar fiets wel kon stallen.
. [NAAM] stelt dat zij geen melding zag dat het verboden was.
.  Verder voert bezwaarde aan dat zij de kosten niet in verhouding vindt met de overtreding.
.  Voor het ophalen van de fiets en de OV kosten was zij ? 25,- kwijt en heeft zij een nieuw
slot moeten kopen. Deze was verdwenen bij de verwijdering.

4. Horen van bezwaarde
Op 21 maart 2023 heeft er telefonisch contact plaatsgevonden met bezwaarde. [NAAM] heeft
ingestemd met telefonisch horen. [NAAM] heeft de door haar eerder aangevoerde bezwaren
herhaald en benadrukt. Verder gaf bezwaarde aan dat zij schade aan dat de situatie op het

Amsterdam Centraal Station onduidelijk was. De fietsflat was afgesloten er stond een
routebeschrijving naar de nieuwe fietsenstalling, bezwaarde kon deze echter niet vinden.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, een fietsparkeervak of
fietsnietje) mogen worden geparkeerd. Door het intensief gebruik en hoge fietsparkeerdruk is het
gebied rond het NS-station Amsterdam Centraal door het college van burgemeester en
wethouders aangewezen als gebied waarin het verboden is om fietsen buiten de daarvoor
bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de rekken
te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond tegen een brugreling
geparkeerd en niet in een daarvoor bestemde fietsvoorziening. Voor een handhaver is bepalend
hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale
fietsparkeerduur en vaststellen Handboek Fietsparkeren'.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 22 februari 2023 om 08:35 uur is aangebracht, en dat de fiets diezelfde dag om 11:19
uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] voert aan dat zij haar fiets normaal gesproken parkeert in de fietstoren bij het
Amsterdam Centraal Station.  Op de betreffende dag beek deze afgesloten en de fietsenrekken
waren verdwenen. [NAAM] gaf aan dat zij bij de brug meerdere fietsen zag staan. [NAAM]
heeft haar fiets bij de fietsen geplaatst, omdat het onduidelijk was waar zij haar fiets wel kon
stallen. [NAAM] stelt dat zij geen melding zag dat het verboden was. De commissie overweegt
hiertoe als volgt.

De commissie herhaalt dat de fiets van bezwaarde in het aangewezen gebied stond geparkeerd.
Dit betekent dat fietsen, die niet in de daarvoor bestemde parkeervoorziening staan, mogen
worden verwijderd. Opgemerkt wordt dat de gebieden rond alle NS-stations in Amsterdam, zijn
aangewezen als gebied waar het verboden is een fiets buiten de daarvoor bestemde voorziening
te parkeren. De commissie merkt op dat door middel van informatieborden op de locatie wordt
gewezen op het verbod om de fiets buiten de parkeervoorziening te parkeren. Het is vervelend dat
bezwaarde niet op de hoogte was van de geldende regeling, waardoor zij haar fiets buiten de
voorziening geparkeerd heeft. Dit is echter geen reden om haar bezwaarschrift gegrond te
verklaren. Onbekendheid met de regels biedt namelijk geen rechtvaardiging. Van iedere
verkeersdeelnemer mag immers worden verwacht dat hij of zij zich oriënteert op de geldende
regelgeving. Via de website www.amsterdam.nl/fiets kunnen de regels gemakkelijk worden
geraadpleegd.

Benadrukt wordt dat door middel van informatieborden uitsluitend wordt gewezen op het verbod
om buiten de fietsparkeervakken te parkeren. Het zijn niet de borden die het parkeerverbod in het
leven roepen. Het is de bevoegdheid in de APV en het Aanwijzingsbesluit die maken dat er een
bepaald regime geldt in het gebied. Het al dan niet aanwezig zijn van een bord doet daarom niet af
aan de geldende regels, waarbij wordt verwezen naar de uitspraak van de Afdeling
bestuursrechtspraak van de Raad van State van 2 juli 2014.2

Dat bezwaarde heeft nagelaten om zich te oriënteren op de parkeermogelijkheden van fietsen in
het gebied rond het NS-station Amsterdam Centraal, komt dan ook voor haar rekening.

6.3 Ten aanzien van de gevorderde kostenvergoeding
[NAAM] voert aan dat de kosten niet in verhouding staan met de overtreding. Voor het ophalen
van haar fiets en de OV kosten om op het depot te komen was bezwaarde ? 25,- kwijt. Daarnaast
heeft bezwaarde een nieuw slot moeten kopen, deze is namelijk verdwenen bij de verwijdering.

2 Raad van State 2 juli 2014, ECLI:NL:RVS:2014:2398.

Hiertoe wordt als volgt overwogen.

Ten aanzien van de door bezwaarde aan het Fietsdepot betaalde administratiekosten en de
gemaakte reiskosten, wordt overwogen dat bezwaarde alleen in aanmerking komt voor een
vergoeding indien blijkt dat niet de juiste procedure voor verwijdering is gevolgd. Hiervan is geen
sprake. De fiets stond buiten een voorziening geparkeerd en mocht daarom worden verwijderd.
De kosten die hieruit voortvloeien voor bezwaarde dienen dan ook voor haar eigen risico te blijven.

Ten aan zien van het slot wordt overwogen dat uit het constateringsformulier niet blijkt dat het
slot verdwenen zou zijn. Op de foto's gemaakt in het Fietsdepot is het slot namelijk nog op de fiets
te zien. [NAAM] heeft deze stelling verder niet onderbouwd met bewijsstukken. De stelling dat
het slot verdwenen zou zijn door de verwijdering, wordt niet gevolgd.

7. Conclusie
Op grond van het voorgaande is de commissie van oordeel dat het bezwaar ongegrond is en dat
het bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mevrouw [NAAM]