Advies van de bezwaarschriftencommissie Juridisch Bureau

Aan        Het college van burgemeester en wethouders van de gemeente Amsterdam
Zaaknummer JB.19.007811.001
Datum      1 oktober 2019
Onderwerp  Advies naar aanleiding van het bezwaarschrift van de heer [NAAM] college,

1. Inleiding
Op 16 mei 2019 heeft de handhaver, namens u, de fiets van de heer [NAAM] (hierna:
bezwaarde) verwijderd van de locatie NS-Station Amsterdam Amstel (Prins Bernhardplein)  en
opgeslagen bij het Fietsdepot. De fiets van bezwaarde stond volgens het besluit niet geparkeerd in
de daarvoor bestemde voorziening. Het besluit is volgens het constateringsformulier op 16 mei 2019
bekendgemaakt.

Tegen dit besluit is tijdig een bezwaarschrift ingediend. Bij brief van 22 mei 2019 is de ontvangst van
het bezwaarschrift bevestigd.

2. Advies
De commissie adviseert u:
.  het bezwaar ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
[NAAM] voert in zijn bezwaarschrift aan dat zijn fiets met het voorwiel in het fietsenrek stond,
maar niet stond vastgemaakt aan het rek.

4. Horen van bezwaarde
Gelet op artikel 7:2 Algemene wet bestuursrecht (hierna: Awb) is bezwaarde in de gelegenheid
gesteld het bezwaarschrift toe te lichten tijdens een hoorzitting. De hoorzitting vond plaats op
30 september 2019. Ter hoorzitting is - samengevat weergegeven - het volgende aangevoerd:

- [NAAM] stelt dat zijn fiets in het vak stond geparkeerd. Hij heeft hier geen bewijs van.
[NAAM] vraagt zich af wie verantwoordelijk is als de fiets wordt verplaatst, terwijl hij zijn fiets
wel in een vak heeft gezet-
- De verwijdering ging erg snel. [NAAM] heeft geen redelijke termijn gekregen om de
overtreding te herstellen. Hij was maar anderhalf uur weg om wat te drinken bij Dauphine.
De begunstigingstermijn is te kort. Het is daar een werkomgeving waar mensen langer weg zijn.

5. Juridisch kader
Ingevolge artikel 4.27, lid 3 en 4, van de Algemene Plaatselijke Verordening (hierna: APV) kan in
het belang van de veiligheid en ter voorkoming van hinder een gebied worden aangewezen waarin
fietsen uitsluitend in de daarvoor bestemde voorziening (lees: een fietsenrek of fietsparkeervak)
mogen worden geparkeerd. Door het intensief gebruik en hoge fietsparkeerdruk is het gebied
rond het NS-station Amsterdam Amstel door het college van burgemeester en wethouders
aangewezen als gebied waarin het verboden is om fietsen buiten de daarvoor bestemde
voorzieningen te parkeren1.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (hierna: Awb). Op grond hiervan kunt u een overtreding zelf beëindigen door
het meevoeren en opslaan van de fiets, nadat u de betrokkene in de gelegenheid heeft gesteld zelf
de overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

In het aangewezen gebied is het verboden fietsen buiten een parkeervoorziening te plaatsen.
Dit verbod wordt gehandhaafd teneinde de voetgangers die van het station gebruik maken de
ruimte te geven. Door middel van informatieborden wordt gewezen op het verbod om buiten de
rekken te parkeren.

[NAAM] voert aan dat hij zijn fiets in een wielsleuf van het fietsenrek en in een fietsparkeervak
heeft geparkeerd. Uit het constateringsformulier en de foto's die zijn gemaakt bij de verwijdering
van de fiets, blijkt dat de fiets buiten een fietsvoorziening is aangetroffen. De fiets stond blijkens
voornoemde foto's buiten de wielsleuven van het betreffende fietsenrek en niet in een
fietsparkeervak. Bepalend is hoe de fiets door de handhaver is aangetroffen. Overtreding van
artikel 4.27, lid 4, APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Uit het
constateringsformulier en de foto's die zijn gemaakt bij de verwijdering van de fiets blijkt dat de
sticker op 16 mei 2019 om 09:15 uur is aangebracht, en dat de fiets op 16 mei 2019 om 10:35 uur is
verwijderd.

1 Gemeenteblad van 3 mei 2016,nr. 55896, 'Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'

Hieruit volgt dat u de juiste procedure heeft gevolgd bij het verwijderen van de fiets.

[NAAM] heeft aangevoerd dat hij zijn fiets op de juiste wijze in de wielsleuf van het fietsenrek
en in een vak heeft geplaatst. [NAAM] vraagt zich af wie verantwoordelijk is als de fiets wordt
verplaatst, terwijl hij zijn fiets wel in een vak heeft gezet. De commissie overweegt hiertoe het
volgende.

Het komt helaas voor dat los in het fietsenrek of een fietsparkeervak geplaatste fietsen eruit
worden gehaald, zodat iemand anders zijn of haar fiets op die plek in het rek kan zetten.
Hoe vervelend dit voor bezwaarde ook is, het is zijn verantwoordelijkheid om de fiets zo te stallen
dat dit niet kan gebeuren. Het is aan de gebruiker van de fiets om deze zodanig met een slot vast
te maken dat het risico op verplaatsing zo klein mogelijk is. De commissie overweegt dat het voor
risico van degene die zijn fiets stalt hoort te blijven, dat de fiets door een ander verplaatst kan
worden als hij de fiets niet zo bevestigt dat dat niet kan gebeuren. De schade die hij daardoor
heeft geleden, dient dan ook voor zijn rekening te blijven.

Verder stelt bezwaarde dat de begunstigingstermijn van een uur onredelijk kort is in een
werkomgeving. Hij was maar anderhalf uur weg en heeft niet een redelijke termijn gekregen om
de overtreding ongedaan te maken. In dit verband overweegt de commissie het volgende.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen om de overtreding ongedaan te maken. Een langere begunstigingstermijn wordt
gelet op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. De begunstigingstermijn is een gestandaardiseerde termijn waarbinnen een
overtreder de overtreding zelf ongedaan kan maken. Dat de eigenaar van de fiets niet binnen die
termijn de overtreding ongedaan heeft kunnen maken in verband met bijvoorbeeld werktijden,
doet daar niet aan af. Dit standpunt wordt bevestigd in de uitspraak van de rechtbank Amsterdam
van 26 september 2018.2 Bovendien heeft de rechtbank Amsterdam in deze uitspraak overwogen
dat het verlenen van een begunstigingstermijn van een uur niet onredelijk is, in het geval van
binnen het aangewezen gebied buiten de daarvoor bestemde voorziening geparkeerde fietsen.

Nu is gebleken dat de overtreding vast staat, de juiste procedure is gevolgd en de bezwaren niet
worden gevolgd, wordt geconcludeerd dat bezwaarde niet in aanmerking komt voor vergoeding
van de door hem gemaakte kosten.

2 Rb Amsterdam 26 september 2018 (ECLI:NL:RBAMS:2018:7511)

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor  een
kostenvergoeding.

Adviseur,

[NAAM]