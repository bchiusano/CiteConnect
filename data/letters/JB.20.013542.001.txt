Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.20.013542.001
Datum         18 september 2020
Onderwerp     Advies naar aanleiding van het bezwaarschrift van [NAAM]

Geacht college,

1. Inleiding
Op 12 augustus 2020 om 20:41 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond de Rode Loper (Saenredamstraat) te Amsterdam, en
opgeslagen bij het Fietsdepot. De fiets van [NAAM] stond volgens het besluit niet geparkeerd in
de daarvoor bestemde voorziening. Het besluit is op 12 juli 2020 om 18:40 uur bekendgemaakt.
Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat zij het bord niet kon zien of lezen. Ook is het haar onduidelijk
wat er met snorfietsen wordt bedoeld.
. [NAAM] geeft aan dat toen zij zich realiseerde dat haar fiets weg was, zij een aantal
keer gekeken heeft en gezocht heeft naar de fiets. Ook de dag erna is zij teruggegaan om
de fiets te zoeken.
. [NAAM] voert aan dat ook andere fietsen op de locatie geparkeerd stonden.
. [NAAM] geeft aan dat de gemeente wellicht beter een ander bord op de locatie kan
plaatsen dat duidelijker is.
. [NAAM] voert aan dat zij nu een nieuw beugelslot moet kopen en de
administratiekosten heeft moeten betalen.

4. Horen van [NAAM]
Op 17 september 2020 is er telefonisch contact geweest met [NAAM]. [NAAM] heeft de
bezwaren uit het bezwaarschrift herhaald en benadrukt. Daarnaast heeft [NAAM] samengevat
de bezwaren als volgt toegelicht:
. [NAAM] geeft aan dat zij tot aan de verwijdering van haar fiets niet wist dat zij haar
fiets daar niet mocht parkeren.
. [NAAM] geeft aan dat zij het niet erg vindt om de boete te betalen maar dat het
gewoon erg onduidelijk staat aangegeven. Het bord hangt te hoog waardoor het voor
[NAAM] lastig te lezen is. Andere borden in de buurt hangen minder hoog en zijn beter
leesbaar.
. [NAAM] geeft aan dat de fiets net nieuw is, net als het slot. Het slot kostte haar ? 44,-
en is bij de verwijdering doorgeknipt.

5. Juridisch kader
Ingevolge artikel 4.27 lid 3 en 4 APV kan in het belang van de veiligheid en ter voorkoming van
hinder een gebied worden aangewezen waarin fietsen uitsluitend in de daarvoor bestemde
voorziening (lees: een fietsenrek/ fietsvak/ fietsnietje) mogen worden geparkeerd. Door het
intensief gebruik en hoge fietsparkeerdruk is het gebied rond de Rode Loper door het college van
burgemeester en wethouders aangewezen als gebied waarin het verboden is om fietsen buiten de
daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied gebruik maken de ruimte
te geven. Door middel van informatieborden wordt gewezen op het verbod om buiten een daartoe
aangewezen voorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets niet in een daartoe aangewezen voorziening stond geparkeerd. De fiets stond op het
trottoir geparkeerd aan een paal vastgemaakt met het kettingslot. Voor een handhaver is
bepalend hoe hij de fiets aantreft.

1 Gemeenteblad 14 maart 2018, nr. 51260, 'Aanwijzingsbesluit APV artikel 4.27 lid 3 (brom-) fietsparkeren Rode Loper en
omgeving, gemeente Amsterdam'.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van een uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
2wenselijk geacht en zou in feite leiden tot het gedogen van overtredingen.

Uit de foto's blijkt dat de fiets voorzien was van een sticker. Uit het constateringsformulier blijkt
dat de sticker op 12 augustus 2020 om 18:40 uur is aangebracht, en dat de fiets om 20:41 uur
diezelfde dag is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde geeft aan dat zij tot aan de verwijdering van haar fiets niet wist dat zij haar fiets daar
niet mocht parkeren. Ook geeft [NAAM] aan dat zij het bord niet kon zien of lezen. Ook is het
haar onduidelijk wat er met snorfietsen wordt bedoeld.

Het is vervelend dat [NAAM] niet op de hoogte was van de geldende regeling waardoor zij haar
fiets buiten de voorziening geparkeerd heeft. Onbekendheid met de regels biedt echter geen
rechtvaardiging. Van elke bewoner mag worden verlangd dat hij of zij zich verdiept in de regels
voor parkeren van zijn of haar fiets. Dit kan gemakkelijk via www.amsterdam.nl/fiets. Daarnaast
wordt overwogen dat er door middel van informatieborden uitsluitend op het verbod om buiten de
rekken te parkeren gewezen wordt. Het zijn het niet de borden die het parkeerverbod in het leven
roepen. Het is de bevoegdheid in de APV en het Aanwijzingsbesluit die maken dat er een bepaald
regime geldt in het gebied. Het al dan niet aanwezig zijn van een bord doet daarom niet af aan de
geldende regels, waarbij wordt verwezen naar de uitspraak van de Afdeling bestuursrechtspraak
van de Raad van State van 2 juli 2014.2

Bezwaarde voert aan dat ook andere fietsen op de locatie geparkeerd stonden.

Het is erg vervelend dat [NAAM] door de aanwezigheid van andere fietsen die eveneens onjuist
stonden geparkeerd het idee heeft gekregen dat het was toegestaan om de fiets op de
desbetreffende locatie buiten een parkeervoorziening te zetten. Dit is echter geen reden om het
bezwaarschrift van [NAAM] gegrond te verklaren. Het volgende kan hiertoe worden
overwogen.

Bezwaarde geeft aan dat de gemeente wellicht beter een ander bord op de locatie kan plaatsen
dat duidelijker is.

2 Raad van State 2 juli 2014, ECLI:NL:RVS:2014:2398.

Allereerst wordt benadrukt dat het gewaardeerd wordt dat [NAAM] meedenkt over mogelijke
verbeterpunten in de bebording terplekke. Daarnaast wordt opgemerkt dat de aanwijzing en
klacht van [NAAM] met betrekking tot de onduidelijkheid op de locatie, intern is doorgezet.

Bezwaarde geeft aan dat de fiets net nieuw is, net als het slot. Het slot kostte haar ? 44,- en is bij
de verwijdering doorgeknipt. Ook heeft [NAAM] administratiekosten moeten betalen.

Ten  aanzien  van  de  door [NAAM]  aan  het  Fietsdepot  betaalde  administratiekosten  en  het
opengebroken  slot  wordt  overwogen  dat [NAAM]  alleen  in  aanmerking  komt  voor  een
vergoeding, indien blijkt dat niet de juiste procedure voor verwijdering is gevolgd. Hiervan is geen
sprake. De handhavers hebben het (ketting)slot doorgeslepen om de fiets te kunnen verwijderen.
Aangezien de fiets terecht is verwijderd komt deze schade niet voor vergoeding in aanmerking.
Hoewel het betreurenswaardig is dat [NAAM] zijn slot niet meer kan hergebruiken, leidt dit niet
tot een kostenvergoeding. Ten aanzien van de kosten voor het vervoer naar huis wordt overwogen
dat nu de fiets terecht is verwijderd, [NAAM] niet in aanmerking komt voor de vergoeding van
eventuele reiskosten.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

[NAAM]