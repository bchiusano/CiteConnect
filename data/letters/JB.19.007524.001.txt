Advies van de bezwaarschriftencommissie Juridisch Bureau

Aan        Het college van burgemeester en wethouders van de gemeente Amsterdam
Zaaknummer JB.19.007524.001
Datum      16 augustus 2019
Onderwerp  Advies naar aanleiding van het bezwaarschrift van mevrouw [NAAM] college,

1. Inleiding
Op 10 april 2019 heeft de handhaver, namens u, de fiets van mevrouw [NAAM] (hierna:
bezwaarde) verwijderd van de locatie Olympiaweg en opgeslagen bij het Fietsdepot. De fiets van
bezwaarde stond volgens het besluit langer dan zes weken onafgebroken op dezelfde plaats
geparkeerd. Het besluit is op 21 maart 2019 bekendgemaakt.

Tegen dit besluit is een bezwaarschrift ingediend, welke door het stadsdeel is ontvangen op
14 mei 2019. Bij brief van 16 mei 2019 is de ontvangst van het bezwaarschrift bevestigd.

2. Ontvankelijkheid
Alvorens het bezwaarschrift inhoudelijk kan worden behandeld, dient beoordeeld te worden of het
bezwaarschrift ontvankelijk is. De commissie overweegt daartoe het volgende.

De termijn voor het indienen van een bezwaarschrift is zes weken. De termijn vangt aan op de dag
waarop het besluit is bekendgemaakt. Volgens de uitspraak van 10 oktober 2016 van de
Rechtbank Den Haag1 is de sticker op de fiets het besluit. In het onderhavig geval is het besluit
bekendgemaakt op 21 maart 2019. De termijn van het indienen van het bezwaarschrift ving aan op
22 maart 2019. Gelet op artikel 6:7 jo. 6:8 van de Algemene wet bestuursrecht (hierna: Awb) was
2 mei 2019 de laatste dag waarop het bezwaarschrift kon worden ingediend. Uit de poststempel
blijkt dat het bezwaarschrift op 13 mei 2019 is aangeboden. Op 14 mei 2019 is het bezwaarschrift
door het stadsdeel ontvangen. Derhalve is het bezwaarschrift niet tijdig ingediend.

Vervolgens is de vraag of de termijnoverschrijding verschoonbaar is te achten. Slechts in zeer
bijzondere gevallen wordt het bezwaarschrift bij te late indiening in behandeling genomen.
[NAAM] dient dan aan te tonen dat het haar niet aan te rekenen is, dat zij te laat is met haar
bezwaarschrift.

1 Rb Den Haag, 10 oktober 2016, ECLI:NL:RBDHA:2016:12168.

Bij brief van 16 mei 2019 is bezwaarde in de gelegenheid gesteld om schriftelijk te laten weten
waarom het bezwaarschrift te laat is ingediend. [NAAM] heeft bij e-mailbericht van 29 mei 2019
van deze gelegenheid gebruik gemaakt. In het e-mailbericht gaf bezwaarde aan dat haar fiets in
eerste instantie niet geregistreerd stond bij het Fietsdepot. Het heeft lang geduurd voordat haar
fiets terecht was. [NAAM] heeft meermaals naar het Fietsdepot gebeld. Pas bij een bezoek aan
het Fietsdepot werd de fiets teruggevonden. In verband met een vakantie was bezwaarde niet
eerder in de gelegenheid een bezwaarschrift in te dienen.

Het is betreurenswaardig dat het even heeft geduurd voordat de fiets van bezwaarde op het
Fietsdepot is teruggevonden. De fiets van bezwaarde is op 10 april 2019 verwijderd en bezwaarde
heeft bij afname op de fiets op 20 april 2019 het kennisgevingsbesluit in ontvangst genomen.
Hierop staat duidelijk vermeld dat een bezwaarschrift binnen zes weken na de datum waarop de
sticker op de fiets is aangebracht ingediend moet worden. Hoewel na het aanbrengen van de
sticker op 21 maart 2019 de fiets op 10 april 2019 is verwijderd, heeft bezwaarde in ieder geval op
20 april 2019 opgemerkt dat fiets was verwijderd door de gemeente.  Dat bezwaarde vervolgens
tot 14 mei 2019 heeft gewacht met het indienen van het bezwaarschrift, dient voor haar rekening
te blijven.

De door bezwaarde opgegeven reden dat zij op vakantie was, is niet aan te merken als een geldige
reden voor het te laat indienen van een bezwaarschrift. Het is de verantwoordelijkheid van
bezwaarde om tijdig een bezwaarschrift in te dienen. In het geval dat bezwaarde op vakantie was
had het op haar weg gelegen om adequate maatregelen te treffen om tijdig bezwaar te maken.
Zo had bezwaarde bijvoorbeeld een zaakwaarnemer kunnen aanstellen die tijdens haar vakantie
binnen de gestelde termijn bezwaar had kunnen indienen. Dat dit niet is gebeurd, dient voor
rekening van bezwaarde te blijven.

Gelet op het vorenstaande is de commissie van oordeel dat het bezwaarde kan worden
aangerekend dat zij niet tijdig bezwaar heeft ingediend. Derhalve is geen sprake van een
verschoonbare termijnoverschrijding.

3. Advies
Op grond van het voorgaande adviseert de commissie u:
-  Het bezwaarschrift van 14 mei 2019 niet-ontvankelijk te verklaren-
-  Het bestreden besluit in stand te laten.

Adviseur,

[NAAM]