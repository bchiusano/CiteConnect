Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.21.001267.001
Datum         1 april 2021
Onderwerp     Advies naar aanleiding van het bezwaarschrift van [NAAM] college,

1. Inleiding
Op 8 december 2020 om 10:40 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond het NS-station Amsterdam Bijlmer Arena
(Hoogoorddreef) en opgeslagen bij het Fietsdepot. De fiets van bezwaarde stond volgens het besluit
niet geparkeerd in de daarvoor bestemde voorziening. Het besluit is op 8 december 2020 om 09:37
uur bekendgemaakt. Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren uit het bezwaarschrift als volgt:
. [NAAM] stelt dat de fiets geparkeerd stond tegen de fietshekjes bij NS-station
Amsterdam Bijlmer Arena, achter bij de bussen.
. [NAAM] geeft aan dat er zich daar een parkeerplek bevindt voor fietsen en scooters. De
plek voor scooters is op de grond gemarkeerd. Tevens is aangegeven dat er geparkeerd
dient te worden binnen het vak. Dit is niet het geval bij de parkeerplekken voor de fietsen.
. [NAAM] geeft aan dat er geen bord staat voor het parkeren van fietsen.

4. Horen van bezwaarde
Op 22 maart 2021 heeft er een e-mailwisseling plaatsgevonden tussen de behandelend jurist en
bezwaarde. [NAAM] heeft de door haar aangevoerde bezwaren herhaald en benadrukt. Verder
heeft bezwaarde de bezwaren als volgt toegelicht:
. [NAAM] gaf aan dat er niets staat aangegeven over de parkeerplekken van fietsen op
de locatie. Terwijl op de website van Gemeente Amsterdam staat: 'U kunt de
parkeerplekken herkennen aan de groen-witte borden of tegels of markeringen op de

grond'. Aan de andere kant van het station staan ook fietsenrekken, daar wordt het
volgens bezwaarde wel duidelijk vermeld middels een groen-wit bord dat het om een fiets
parkeerplek gaat.
. [NAAM] gaf aan te begrijpen dat foutgeparkeerde fietsen worden verwijderd, maar er
staat geen fietsparkeerplek aangegeven. [NAAM] gaf daarbij aan dat dit betekent dat
een fiets dan ook niet verwijderd kan worden, want dit zou enkel kunnen als een fiets niet
in een aangeduide of gemarkeerde plek of vak staat geparkeerd.
. [NAAM] stelt tot slot dat middels markeringen of een bord fietsparkeerplekken op de
betreffende locatie aangegeven dienen te worden.
. [NAAM] heeft foto's die de situatie op het NS-station Amsterdam Bijlmer Arena
beschrijven bijgevoegd.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: fietsenrek, fietsnietje of fietsparkeervak)
mogen worden geparkeerd. Door het intensief gebruik en hoge fiets parkeerdruk is het gebied
rond het NS-station Amsterdam Bijlmer Arena door het college van burgemeester en wethouders
aangewezen als gebied waarin het verboden is om fietsen buiten de daarvoor bestemde
voorzieningen te parkeren1.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de rekken
te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond tegen een groot betonnen
pilaar geparkeerd, buiten een parkeervoorziening. Voor een handhaver is bepalend hoe hij de fiets
aantreft.

Overtreding van artikel 4.27 lid 4 van de APV staat hiermee vast.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en
vaststellen Handboek Fietsparkeren'.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 8 december 2020 om 09:37 uur is aangebracht, en dat de fiets op 8 december 2020
om 10:40 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] stelt dat de fiets geparkeerd stond tegen de fietshekjes bij NS-station Amsterdam
Bijlmer Arena, achter bij de bussen. [NAAM] geeft aan dat er zich daar een parkeerplek bevindt
voor fietsen en scooters. De plek voor scooters is op de grond gemarkeerd. Tevens is op de borden
aangegeven dat er geparkeerd dient te worden binnen het vak. Dit is niet het geval bij de
parkeerplekken voor de fietsen. [NAAM] geeft aan dat er geen bord staat voor het parkeren van
fietsen. Aan de andere kant van het station staan ook fietsenrekken, daar is het volgens
bezwaarde wel duidelijk vermeld middels een groen-wit bord dat het om een fiets parkeerplek
gaat. Hiertoe wordt als volgt overwogen.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond namelijk geparkeerd tegen
een betonnen paal en niet in het daarvoor bestemde fietsparkeervak.  Het is vervelend dat
bezwaarde niet op de hoogte was van de geldende regeling, waardoor zij haar fiets buiten de
voorziening geparkeerd heeft. Dit is echter geen reden om haar bezwaarschrift gegrond te
verklaren. Onbekendheid met de regels biedt namelijk geen rechtvaardiging. Van iedere
verkeersdeelnemer mag immers worden verwacht dat hij of zij zich oriënteert op de geldende
regelgeving. Via de website www.amsterdam.nl/fiets kunnen de regels gemakkelijk worden
geraadpleegd. Benadrukt wordt dat door middel van informatieborden uitsluitend wordt gewezen
op het verbod om buiten de rekken te parkeren. Het zijn het niet de borden die het parkeerverbod
in het leven roepen. Het is de bevoegdheid in de APV en het Aanwijzingsbesluit die maken dat er
een bepaald regime geldt in het gebied. Het al dan niet aanwezig zijn van een bord doet daarom
niet af aan de geldende regels, waarbij wordt verwezen naar de uitspraak van de Afdeling
bestuursrechtspraak van de Raad van State van 2 juli 2014.2

Dat bezwaarde heeft nagelaten om zich te oriënteren op de parkeermogelijkheden van fietsen in
het gebied rond het NS-station Amsterdam Bijlmer Arena, komt dan ook voor haar rekening.

2 Raad van State 2 juli 2014, ECLI:NL:RVS:2014:2398.

7. Conclusie
Op grond van het voorgaande is de commissie van oordeel dat het bezwaar ongegrond is en dat
het bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mevrouw [NAAM]