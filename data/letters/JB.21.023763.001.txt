Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.21.023763.001
Datum        31 maart 2022
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 28 oktober 2021 om 11:50 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied het NS-station Amsterdam Zuid (Matthijs Vermeulenpad) en
opgeslagen bij het Fietsdepot. De fiets stond volgens het besluit niet geparkeerd in de daarvoor
bestemde voorziening. Het besluit is op 28 oktober 2021 om 08:34 uur bekendgemaakt. Tegen dit
besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan het niet eens te zijn met het besluit omdat hij niet gewaarschuwd is
en hij ook geen bericht heeft ontvangen over het onjuist parkeren van zijn fiets.
. [NAAM] heeft gehoord dat er een sticker op het handvat wordt geplakt, maar omdat
hij op 28 oktober 2021 de gehele dag niet in Amsterdam aanwezig was, was de fiets al
verwijderd toen hij terugkwam.
. [NAAM] stelt dat er geen aanwijzingen of borden op de parkeerplek aanwezig waren
waarop vermeldt stond dat het verboden was om fietsen daar te parkeren.
. [NAAM] geeft daarnaast nog aan dat zijn fiets niet voor een wegversperring zorgde en
dat mensen met een handicap of kinderwagens er gewoon langs konden.

4. Horen van bezwaarde
Op 25 maart 2022 heeft de behandelend jurist telefonisch contact met bezwaarde gehad.
Bezwaarde heeft ingestemd met telefonisch horen. Hij heeft de bezwaren uit het bezwaarschrift
herhaald en benadrukt. Daarnaast gaf hij samengevat het volgende aan:
. [NAAM] geeft aan dat hij zijn fiets in eerste instantie wilde parkeren in de
parkeerkelder maar deze was die dag vol.
.  Volgens bezwaarde stonden er overal fietsen en was het heel vol.
. [NAAM] heeft zijn fiets uiteindelijk tegen een boom aan geparkeerd omdat zijn fiets
daar geen hinder veroorzaakte.
. [NAAM] geeft daarnaast nog aan dat hij die dag wel verkeersborden heeft gezien maar
dat hij dacht dat deze regels niet van toepassing waren op de plek waar hij zijn fiets
uiteindelijk heeft geparkeerd. Op die plek stond namelijk niet zo'n verkeersbord.

5. Juridisch kader
Ingevolge artikel 4.27 lid 3 en 4 van de APV kan in het belang van de veiligheid en ter voorkoming
van hinder een gebied worden aangewezen waarin fietsen uitsluitend in de daarvoor bestemde
voorziening (lees: een fietsenrek, fietsparkeervak en fietsnietje) mogen worden geparkeerd. Door
het intensief gebruik en hoge fietsparkeerdruk is het gebied rond het NS-station Amsterdam Zuid
het college van burgemeester en wethouders aangewezen als gebied waarin het verboden is om
fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Awb. Op
grond hiervan kunt u een overtreding zelf beëindigen door het meevoeren en opslaan van de fiets,
nadat u de betrokkene in gelegenheid heeft gesteld zelf de overtreding op te heffen. Tevens kunt
u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond tegen een boom aan
geparkeerd. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied, en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 28 oktober 2021 om 08:34 uur is aangebracht, en dat de fiets diezelfde dag om 11:50
uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde geeft aan het niet eens te zijn met het besluit omdat hij niet gewaarschuwd is en hij
ook geen bericht heeft ontvangen over het onjuist parkeren van zijn fiets. [NAAM] stelt dat er
geen aanwijzingen of borden op de parkeerplek aanwezig waren waarop vermeldt stond dat het
verboden was om fietsen daar te parkeren. [NAAM] geeft aan dat hij zijn fiets in eerste instantie
wilde parkeren in de parkeerkelder maar deze was die dag vol. [NAAM] heeft zijn fiets
uiteindelijk tegen een boom aan geparkeerd omdat zijn fiets daar geen hinder veroorzaakte. De
commissie overweegt hiertoe het volgende.

Herhaald wordt dat bezwaarde de fiets geparkeerd heeft in het aangewezen gebied waar het
verboden is de fiets buiten de voorziening te parkeren. De fiets van bezwaarde stond niet in een
parkeervoorziening voor fietsen maar tegen een boom aan geparkeerd. Fietsen die buiten de
daarvoor bestemde parkeervoorziening staan geparkeerd, kunnen worden verwijderd. Het
veroorzaken van hinder is hiervoor geen vereiste.

Overwogen wordt dat indien er op de betreffende locatie geen vrije plek voorhanden is, dit nog
niet betekent dat een fiets buiten het rek mag worden geplaatst. Vaak is er in de nabije omgeving
nog wel een voorziening waar wel ruimte is om de fiets te parkeren.

Volgens de uitspraak van Rechtbank Den Haag van 10 oktober 2016 is de sticker op de fiets het
besluit.2  Op de foto's die op het moment van verwijderen van de fiets door de handhaver zijn
gemaakt, is te zien dat de fiets van bezwaarde voorzien was van een sticker. Herhaald wordt dat
uit het constateringsformulier blijkt dat de sticker op 28 oktober 2021 om 08:34 uur is
aangebracht. Op de sticker staat vermeld dat de fiets verwijderd wordt op 28 oktober 2021 vanaf
09:34 uur. Uit het constateringsformulier blijkt dat de fiets op 28 oktober 2021 om 11:50 uur is
verwijderd. Nu uit het constateringsformulier volgt dat er wel degelijk een besluit met een
begunstigingstermijn is gegeven, wordt het bezwaar van bezwaarde niet gevolgd.

2 Rb Den Haag, 10 oktober 2016, ECLI:NL:RBDHA:2016:12168.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mevrouw [NAAM]