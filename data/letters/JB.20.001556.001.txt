Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.20.001556.001
Datum         25 februari 2020
Onderwerp     Advies van de bezwaarschriftencommissie (hierna: de commissie) naar
aanleiding van het bezwaarschrift van mevrouw [NAAM] (hierna:
bezwaarde)

Geacht college,

1. Inleiding
Op 13 januari 2020 om 12:22 uur heeft de handhaver, namens u, de fiets van mevrouw I.M.D.
Zaccariello verwijderd van de locatie Kinkerstraat te Amsterdam en opgeslagen bij het Fietsdepot.
De fiets van bezwaarde stond volgens het besluit niet geparkeerd in de daarvoor bestemde
voorziening. Het besluit is op 13 januari 2020 om 8:25 uur bekendgemaakt. Tegen dit besluit is tijdig
een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren uit het bezwaarschrift als volgt:
. [NAAM] geeft aan dat haar fiets zonder reden is weggehaald-
. [NAAM] geeft aan dat de plek waar zij de fiets had geparkeerd een toegestane
fietsenparkeerplaats is-
. [NAAM] geeft aan dat de tijden op de sticker niet overeenkomen met de tijden in het
kennisgevingsbesluit.

4. Horen van bezwaarde
Op 24 februari 2020 is er telefonisch contact geweest met [NAAM] heeft
ingestemd met telefonisch horen. [NAAM] heeft samengevat het volgende aangevoerd:
. [NAAM] geeft aan dat zij haar fiets in een fietsparkeervak heeft neergezet-

. [NAAM] geeft aan dat de fiets er een paar dagen heeft gestaan omdat zij ziek was-
. [NAAM] vindt de begunstigingstermijn van één uur erg kort-
. [NAAM] geeft aan dat de tijden op de sticker en de tijden in het kennisgevingsbesluit
niet overeenkomen-
. [NAAM] geeft aan dat er meer fietsen op de desbetreffende plek stonden die niet zijn
meegenomen-
. [NAAM] heeft de communicatie met de gemeente en het Fietsdepot als moeizaam
ervaren-
. [NAAM] heeft drie dagen gebruik moeten maken van het openbaar vervoer, omdat
haar fiets was meegenomen. Ook heeft zij een nieuw slot moeten kopen omdat het oude
slot kapot was geknipt door de handhaver.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening mogen worden geparkeerd. Door het intensief
gebruik en hoge fietsparkeerdruk is het gebied rond de Kinkerstraat en De Hallen te Amsterdam
door het college van burgemeester en wethouders aangewezen als gebied waarin het verboden is
om fietsen buiten de daarvoor bestemde voorzieningen te parkeren.1

Daarnaast heeft het college van burgemeester en wethouders in het gebied rond de Kinkerstraat
en De Hallen fietsparkeerplaatsen aangewezen waar laad- en losvakken/autoparkeervakken
flexibel zijn ingericht voor fietsparkeren (hierna: combinatieparkeervakken). Fietsen kunnen hier
geparkeerd worden van maandag tot en met zaterdag tussen 11:00 uur in de ochtend tot 7:00 uur
de volgende ochtend en zondag de hele dag. Op maandag tot en met zaterdag tussen 7:00 uur en
11:00 uur in de ochtend zijn de combinatieparkeervakken gereserveerd voor de bevoorrading van
de winkels in het gebied. De combinatieparkeervakken zijn dan laad en losplekken voor
vrachtwagens. Fietsen die op maandag tot en met zaterdag tussen 7:00 uur en 11:00 uur in de
ochtend geparkeerd staan op de laad- en losplaatsen zullen worden verwijderd. Hierbij wordt een
begunstigingstermijn aangehouden van één uur.2

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

1 Gemeenteblad van 18 september 2018,nr 197814, Uitvoering van een gebiedsaanwijzing op grond van art. 4 lid 3 Algemene
Plaatselijke Verordening APV ter beperking van het (brom)fietsparkeren in de openbare ruimte in het belang van de veiligheid en
ter voorkoming van hinder, gemeente Amsterdam''.
2 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. In
het gebied rond de Kinkerstraat en De Hallen zijn fietsparkeerplaatsen aangewezen waar laad- en
losvakken/autoparkeervakken flexibel zijn ingericht voor fietsparkeren (hierna:
combinatieparkeervakken). Het is verboden om fietsen te plaatsen op de
combinatieparkeervakken van maandag tot en met zaterdag tussen 07:00 uur en 11:00 uur. Dit
verbod wordt gehandhaafd teneinde de winkels in het gebied te kunnen bevoorraden door het
laden en lossen van vrachtwagens tussen 07:00 uur en 11:00 uur in de ochtend. Door middel van
informatieborden en verkeersborden wordt gewezen op het verbod om in het genoemde
tijdsbestek fietsen te parkeren in de combinatieparkeervakken.
[NAAM] voert aan dat de fiets op de locatie Kinkerstraat was geparkeerd in een daarvoor
bestemd fietsparkeervak. Uit het constateringsformulier en de foto's die zijn gemaakt bij de
verwijdering van de fiets, blijkt dat de fiets buiten een fietsvoorziening is aangetroffen. De fiets
stond naast een combinatieparkeervak in de Kinkerstraat. Voor een handhaver is bepalend hoe hij
de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 13 januari 2020 om 08:25 uur is aangebracht en in het systeem diezelfde dag om
08:26 uur is geregistreerd. De sticker geeft de begunstigingstermijn weer waarbinnen de
overtreding beëindigd dient te worden. In dit geval voor 13 januari 2020 om 9:25 uur. De fiets is op
13 januari 2020 om 12:22 uur door de handhaver verwijderd. De daadwerkelijke verwijderingstijd
wijkt af van de op de sticker aangegeven begunstigingstermijn van één uur. De commissie merkt
op dat dit niet ongebruikelijk is. De gemeente Amsterdam beschikt over een beperkte
handhavingscapaciteit. Het is goed denkbaar dat de handhaver om 9:25 uur op een andere plek
aan het werk was en om 12:22 uur is terug gekomen om de fiets van bezwaarde te verwijderen.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] geeft aan dat zij haar fiets in een fietsparkeervak heeft neergezet. De commissie is zich
ervan bewust dat het voor komt dat fietsen door anderen worden verplaatst. Hoe vervelend dit
ook is, verwacht mag worden dat degene die zijn fiets los in een fietsparkeervak stalt weet dat er
een risico op verplaatsing aan kleeft. Er kan ook voor gekozen worden om de fiets, vaak op wat
meer afstand van de bestemming, in een fietsenrek te stallen. Overwogen wordt dat het voor
risico van degene die zijn fiets stalt hoort te blijven dat de fiets door een ander verplaatst kan
worden als de fiets los in een fietsparkeervak wordt geplaatst.

[NAAM] geeft aan dat de tijden op de sticker en de tijden in het kennisgevingsbesluit niet
overeenkomen. De commissie merkt op dat de sticker het besluit is.3 Herhaald wordt dat uit de
foto blijkt dat de fiets voorzien was van een sticker. Uit het constateringsformulier blijkt dat de
sticker op 13 januari 2020 om 08:25 uur is aangebracht en in het systeem diezelfde dag om 08:26
uur is geregistreerd. De fiets is op diezelfde dag om 12:22 uur verwijderd. Hieruit volgt dat
Handhaving de juiste procedure heeft gevolgd bij het verwijderen van de fiets.

[NAAM] heeft aangegeven dat zij door ziekte niet in staat was de fiets te gebruiken of te
verplaatsen zodat de fiets niet meer buiten een voorziening zou staan. De commissie overweegt
dat het kan voorkomen dat iemand een fiets voor een langere tijd niet kan gebruiken door ziekte.
De commissie raadt bezwaarde aan om in het vervolg bij ziekte de fiets binnen te zetten. Indien dit
niet mogelijk is wordt geadviseerd buren of vrienden te vragen om de fiets in de gaten te houden
en eventueel te gebruiken. Als de fiets door derden buiten de voorziening wordt geplaatst dient de
overtreding binnen één uur beëindigd te worden. De fiets wordt dan niet verwijderd.

[NAAM] heeft aangegeven dat er meer fietsen buiten het de voorzieningen waren geplaatst die
niet zijn verwijderd. [NAAM] beroept zich daarmee op he gelijkheidsbeginsel. De commissie
merkt hierover op dat dit beroep op het gelijkheidsbeginsel niet slaagt. De handhavingscapaciteit
is beperkt en daarom kunnen niet alle fietsen die niet correct geparkeerd zijn tegelijkertijd worden
verwijderd. Dat andere fietsen niet zijn verwijderd, leidt er niet toe dat bezwaarde haar fiets
onterecht is verwijderd.

[NAAM] vindt de begunstigingstermijn van één uur erg kort. De commissie herhaalt dat, indien
een fiets in een aangewezen gebied buiten een fietsvoorziening wordt aangetroffen, de eigenaar
vanaf het aanbrengen van de sticker één uur de tijd krijgt om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen. Dat bezwaarde niet
binnen die termijn de overtreding ongedaan heeft kunnen maken in verband met ziekte, doet daar
niet aan af. De commissie stelt vast dat de Rechtbank Amsterdam met de uitspraak van 28
februari 2017 te kennen heeft gegeven dat het verlenen van een begunstigingstermijn van één uur

3 Rb Den Haag 10 oktober 2016, ECLI:NL:RBDHA:2016:12168.

niet onredelijk is, in het geval van binnen het aangewezen gebied buiten de daarvoor bestemde
voorziening geparkeerde fietsen.4

[NAAM] heeft aangegeven dat zij de communicatie met het fietsendepot en de gemeente
Amsterdam als moeizaam heeft ervaren. De commissie betreurt dat bezwaarde de communicatie
op de door haar aangegeven wijze heeft ervaren. Dit leidt er echter niet toe dat de bezwaren van
bezwaarde gehonoreerd kunnen worden.

Ten aanzien van de door bezwaarde aan het Fietsdepot betaalde administratiekosten, de
reiskosten die bezwaarde heeft gemaakt doordat zij geen fiets ter beschikking had en de kosten
voor het aanschaffen van een nieuw slot wordt overwogen dat bezwaarde alleen in aanmerking
komt voor een vergoeding indien blijkt dat niet de juiste procedure voor verwijdering is gevolgd.
De handhavers hebben het slot doorgeslepen om de fiets te kunnen verwijderen. Aangezien de
fiets terecht is verwijderd komt deze schade niet voor vergoeding in aanmerking.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mw. mr. [NAAM] Rb Amsterdam, 28 februari 2017, ECLI:NL:RBAMS:2017:113