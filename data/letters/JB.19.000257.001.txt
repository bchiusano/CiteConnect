Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.19.000257.001
Datum         15 januari 2019
Onderwerp     Advies naar aanleiding van het bezwaarschrift van mevrouw [NAAM]

Geacht college,

1 Inleiding
Op 28 november 2018 heeft de handhaver, namens u, de fiets van mevrouw [NAAM] (hierna:
bezwaarde) verwijderd van de locatie Station Amsterdam Centraal en opgeslagen bij het
Fietsdepot. De fiets van bezwaarde stond volgens het besluit niet geparkeerd in de daarvoor
bestemde voorziening. Volgens het constateringsformulier is het besluit op 28 november 2018
bekendgemaakt.

Tegen dit besluit is tijdig een bezwaarschrift ingediend. Bij brief van 8 januari 2019 is de ontvangst
van het bezwaarschrift bevestigd.

2 Advies
Ik adviseer u:
. Het bezwaarschrift ontvankelijk te verklaren-
. Het bezwaar ongegrond te verklaren-
. Het bestreden besluit in stand te laten-
. Het verzoek om kostenvergoeding af te wijzen.

Hieronder leest u hoe ik tot dit advies ben gekomen.

3 Bezwaren
Samen gevat luiden de bezwaren in het bezwaarschrift als volgt:
- [NAAM] heeft op 28 november 2018 haar fiets aan een fietsvoorziening op Station
Amsterdam Centraal vastgemaakt. De fiets is in zeer goede staat en veroorzaakte geen
belemmering. Daarnaast stond de fiets in haar overtuiging correct geparkeerd-
- [NAAM] voert aan dat zij in de Algemene Plaatselijke Verordening (APV) geen
duidelijke reden voor verwijdering kan vinden. [NAAM] vindt het discutabel of een fiets
buiten een voorziening staat als deze wel aan de voorziening bevestigd is. [NAAM] stelt
hierin te zijn bevestigd door controleurs ter plaatse als ook door een medewerker van het
Fietsdepot-

- [NAAM] parkeert haar fiets al maanden op deze wijze en dit heeft nooit tot
verwijdering geleid. [NAAM] was er niet van op de hoogte dat deze wijze van parkeren
niet correct was en zij heeft hier ook nooit een waarschuwing of melding voor gekregen-
- [NAAM] vraagt om coulance, omdat bezwaarde zich aan de regels houdt en niet
moedwillig de APV overtreedt.

4 Horen van bezwaarde
Op 9 januari 2019 heeft er telefonisch contact plaatsgevonden met bezwaarde. [NAAM] heeft
ingestemd met telefonisch horen. [NAAM] heeft haar bezwaar als volgt toegelicht:
[NAAM] gaf aan dat zij snapt hoe de APV werkt, maar dat zij zich afvraagt of de APV zo moet
worden geïnterpreteerd. [NAAM] betwijfelt of haar fiets buiten de voorziening stond, omdat
deze wel aan de voorziening vastgemaakt stond. Het is niet duidelijk dat een fiets die aan de
voorziening staat, toch wordt gezien als een fiets die buiten een voorziening staat. Daarnaast gaf
zij aan dat zij de begunstigingstermijn van één uur onvoldoende vindt. Als zij bij terugkomst bij
haar fiets een waarschuwing had gekregen, dan had zij haar fiets daar niet meer neergezet.

5 Juridisch kader
Ingevolge artikel 4.27 lid 3 en 4 APV kan in het belang van de veiligheid en ter voorkoming van
hinder een gebied worden aangewezen waarin fietsen uitsluitend in de daarvoor bestemde
voorziening (lees: een fietsenrek) mogen worden geparkeerd. Door het intensief gebruik en de
hoge parkeerdruk is het gebied rond het Amsterdam Centraal Station door het college van
burgemeester en wethouders aangewezen als gebied waarin het verboden is om fietsen buiten de
daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld de
overtreding op te heffen. Tevens kunt u de kosten hiervan in rekening brengen.

6 Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de rekken
te parkeren.

[NAAM] geeft aan dat zij haar fiets aan de fietsvoorziening heeft vastgemaakt en dat deze op
een veilige plek stond. Uit het constateringsformulier en de foto's die zijn gemaakt bij de
verwijdering van de fiets blijkt dat de fiets buiten een voorziening is aangetroffen.

1  Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en
vaststellen Handboek Fietsparkeren'

De fiets was met een ketting vastgemaakt aan de achterkant van de fietsvoorziening. Voor een
handhaver is bepalend hoe hij de fiets aantreft. [NAAM] heeft aangevoerd dat het voor haar
onduidelijk was dat het niet was toegestaan om haar fiets aan de fietsvoorziening te parkeren.
[NAAM] geeft aan dat zij dit al maanden doet en dat zij niet wist dat dit niet mocht. Als zij had
geweten dat haar fiets alleen in een voorziening mag staan en niet aan de fietsvoorziening, dan
had zij haar fiets daar niet gezet.

Hiertoe wordt overwogen dat hetgeen bezwaarde aanvoert niet wordt gevolgd. Door het intensief
gebruik en hoge fietsparkeerdruk is het gebied rond het Amsterdam Centraal Station door het
college van burgemeester en wethouders aangewezen als gebied waarin het verboden is om
fietsen buiten de daarvoor bestemde voorzieningen te parkeren, hetgeen op 3 mei 2016 in het
Gemeenteblad is gepubliceerd. Naar  aanleiding van de informatieborden die zijn geplaatst
rondom het Amsterdam Centraal Station had het voor bezwaarde voldoende duidelijk kunnen zijn
dat het verboden was om aldaar haar fiets buiten de daarvoor bestemde parkeervoorziening te
plaatsen. Ten aanzien de wijze parkeren merk ik op dat een fietsenrek is zo ingericht en
vormgegeven dat het voor de gebruiker daarvan eenduidig is hoe op een juiste wijze de fiets in het
fietsenrek geplaatst dient te worden. Bij een fietsvoorziening met rekken aan één zijde mag
verwacht worden dat de gebruiker weet dat als de fiets niet aan een rek wordt gezet, de fiets
onjuist in het fietsenrek staat geparkeerd en kan worden aangemerkt als buiten voorziening
geparkeerd.

[NAAM] stelt daarnaast dat een begunstigingstermijn van een uur veel te kort is. Als voor een
langere begunstigingstermijn was gekozen, dan had bezwaarde wel de gelegenheid gehad haar
fiets te verplaatsen. Zij zou haar fiets dan verplaatst hebben naar een plek waar fietsen wel mogen
staan. Ik overweeg hiertoe het volgende. Indien een fiets in een aangewezen gebied buiten een
fietsvoorziening wordt aangetroffen, krijgt de eigenaar vanaf het aanbrengen van de sticker één
uur de tijd om de fiets te verwijderen. Een begunstigingstermijn van één uur wordt voldoende
geacht om de overtreder in staat te stellen de overtreding ongedaan te maken.
Een langere begunstigingstermijn wordt gelet op de druk op de openbare ruimte in het gebied en
de aanzuigende werking van verkeerd geparkeerde fietsen niet wenselijk geacht en zou in feite
leiden tot het gedogen van overtredingen. Dat de eigenaar van de fiets niet binnen die termijn de
overtreding ongedaan heeft kunnen maken in verband met bijvoorbeeld werktijden, doet daar
niet aan af. Bovendien heeft de Rechtbank Amsterdam te kennen gegeven dat het verlenen van
een begunstigingstermijn van één uur niet onredelijk is, in het geval van binnen het aangewezen
gebied buiten de daarvoor bestemde voorziening geparkeerde fietsen.2

2 Rechtbank Amsterdam 28 februari 2017, ECLI:NL:RBAMS:2017:1136

7 Conclusie
Op grond van het voorgaande ben ik van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor vergoeding
van de door haar gemaakte kosten.

Adviseur,

[NAAM]