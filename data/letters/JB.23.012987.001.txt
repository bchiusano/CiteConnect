Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.23.012972.001 en JB.23.012987.001
Datum        6 september 2023
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 18 juli 2023 om 11:22 uur en 11:23 uur heeft de handhaver, namens u, de twee fietsen van 
[NAAM] (hierna: bezwaarde) verwijderd uit het gebied rond het NS-station Amsterdam Centraal (Prins
Hendrikkade) en opgeslagen bij het Fietsdepot. De fietsen stonden volgens de besluiten niet
geparkeerd in de daarvoor bestemde voorziening. De besluiten zijn op 18 juli 2023 om 08:50 uur
bekendgemaakt. Tegen deze besluiten zijn tijdig bezwaarschriften ingediend.

2. Advies
De commissie adviseert u:
.  de bezwaarschriften ontvankelijk te verklaren-
.  de bezwaren ongegrond te verklaren-
.  de bestreden besluiten in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in de bezwaarschriften als volgt:
. [NAAM] geeft aan dat het fietsparkeerverbod volkomen begrijpelijk, maar in dit geval
volledig onterecht is.
. [NAAM] geeft aan dat hij ruim een jaar woonachtig is op de Prins Hendrikkade, maar
het voor hem nooit duidelijk is geweest dat hij zijn fiets niet op de stoep voor zijn woning
mag parkeren. [NAAM] stelt namelijk nooit een waarschuwing of verwijderingslabel te
hebben ontvangen.
. [NAAM] stelt dat naar zijn ingeving de fietsvrije zone op de stoep is aan de overkant
van zijn woning, vanwege de verbodsborden op de lantaarnpaal en op de stoeptegels, en
dus niet op de stoep voor zijn woning.
. [NAAM] stelt dat er dagelijks fietsen geparkeerd staan op de stoep voor zijn woning die
niet worden verwijderd. Volgens bezwaarde wordt er dan ook niet consequent gehandeld
door de handhavers.
. [NAAM] stelt dat hij, op de dag dat zijn fietsen werden verwijderd, naar de handhaver is
gelopen en heeft gevraagd waarom zijn fietsen worden verwijderd. Volgens bezwaarde
heeft de handhaver gereageerd met: 'Vandaag hebben we genoeg man.'.
. [NAAM] is van mening dat hij zonder enige kennisgeving of informatie is benadeeld.
. [NAAM] eist restitutie van de aan het Fietsdepot betaalde administratiekosten van
? 45,- en een schadevergoeding voor het kapotte AXA slot van ? 45,-.

4. Horen van bezwaarde
[NAAM] is bij e-mail van 1 september 2023 in de gelegenheid gesteld om zijn bezwaarschriften
telefonisch of schriftelijk nader toe te lichten. [NAAM] heeft op dezelfde dag gereageerd en
aangegeven geen behoefte te hebben aan een telefonische hoorzitting. [NAAM] heeft het
volgende aan zijn bezwaren toegevoegd:
. [NAAM] geeft aan dat de gemeente Amsterdam sinds kort fietsparkeerverbodsborden
heeft geplaatst aan de betreffende rekken, maar niet aan het rek waaraan zijn fietsen
stonden geparkeerd.
.  Volgens bezwaarde impliceert bovenstaande dat er onjuist is gehandeld.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, een fietsparkeervak of
fietsnietje) mogen worden geparkeerd. Door het intensief gebruik en hoge fietsparkeerdruk is het
gebied rond het NS-station Amsterdam Centraal door het college van burgemeester en
wethouders aangewezen als gebied waarin het verboden is om fietsen buiten de daarvoor
bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van twee overtredingen, en zo ja, of het verwijderen en
opslaan van de fietsen volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied gebruik maken de ruimte
te geven. Door middel van informatieborden wordt gewezen op het verbod om buiten de
parkeervoorziening te parkeren.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale
fietsparkeerduur en vaststellen Handboek Fietsparkeren'.

Uit de constateringsformulieren en de foto's die zijn gemaakt bij de verwijdering van de fietsen,
blijkt dat de fietsen buiten de fietsvoorziening zijn aangetroffen. De fietsen stonden tegen een
metaal hek aan geparkeerd. Voor een handhaver is bepalend hoe hij de fietsen aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto's blijkt dat beide fietsen voorzien waren van een sticker. Uit de
constateringsformulieren blijkt dat beide stickers op 18 juli 2023 om 08:50 uur zijn aangebracht en
dat de fietsen op diezelfde dag om 11:22 uur en 11:23 uur zijn verwijderd.

Hieruit volgt dat u de juiste procedure heeft gevolgd bij het verwijderen van de fietsen.

6.2 Ten aanzien van de bezwaren
[NAAM] geeft aan dat hij ruim een jaar woonachtig is op de Prins Hendrikkade, maar het voor
hem nooit duidelijk is geweest dat hij zijn fiets niet op de stoep voor zijn woning mag parkeren. Hij
heeft namelijk nooit een waarschuwing of verwijderingslabel ontvangen. [NAAM] stelt dat naar
zijn ingeving de fietsvrije zone op de stoep is aan de overkant van zijn woning, vanwege de
verbodsborden op de lantaarnpaal en op de stoeptegels, en dus niet op de stoep voor zijn woning.
[NAAM] stelt dat er dagelijks fietsen geparkeerd staan op de stoep voor zijn woning die niet
worden verwijderd. Volgens bezwaarde wordt er dan ook niet consequent gehandeld door de
handhavers. [NAAM] stelt dat hij, op de dag dat zijn fietsen werden verwijderd, naar de
handhaver is gelopen en heeft gevraagd waarom zijn fietsen worden verwijderd. Volgens [NAAM] 
heeft de handhaver gereageerd met: 'Vandaag hebben we genoeg man.'. [NAAM]
geeft aan dat de gemeente Amsterdam sinds kort fietsparkeerverbodsborden heeft geplaatst aan
de betreffende rekken, maar niet aan het rek waaraan zijn fietsen stonden geparkeerd. De
commissie overweegt hiertoe het volgende.

Herhaald wordt dat de plek waar bezwaarde zijn fietsen heeft geparkeerd, onder het aangewezen
gebied valt. Dit betekent dat fietsen die buiten de daarvoor bestemde parkeervoorziening staan
geparkeerd, kunnen worden verwijderd. Het is vervelend dat bezwaarde niet op de hoogte was
van de geldende regeling, waardoor hij zijn fiets buiten de voorziening geparkeerd heeft. Hoewel
er rondom het gebied van het NS-station Amsterdam Centraal door middel van verschillende
informatieborden gewezen wordt op het verbod om buiten een daarvoor bestemde voorziening te
parkeren, wordt overwogen dat door middel van borden uitsluitend gewezen wordt op het verbod
om buiten de voorziening te parkeren. Het zijn echter niet de borden die het parkeerverbod in het
leven roepen. Het is de bevoegdheid in de APV en het Aanwijzingsbesluit die maken dat er een
bepaald regime geldt in het gebied. Het al dan niet aanwezig zijn van een bord op een specifieke
plek doet daarom niet af aan de geldende regels.2

[NAAM] geeft aan dat andere in overtreding staande fietsen niet altijd worden verwijderd.
[NAAM] beroept zich daarmee op het gelijkheidsbeginsel. Overwogen wordt dat dit beroep op
het gelijkheidsbeginsel niet slaagt. De handhavingscapaciteit is beperkt en daarom kunnen niet
alle fietsen die niet correct geparkeerd zijn tegelijkertijd worden verwijderd. Dat andere fietsen
niet zijn verwijderd, leidt er niet toe dat bezwaarde zijn fiets onterecht is verwijderd.

Ten aanzien van de kosten
[NAAM] eist restitutie van de aan het Fietsdepot betaalde administratiekosten van ? 45,- en
een schadevergoeding voor het kapotte AXA slot van ? 45,-. De commissie overweegt hiertoe het
volgende.

Ten aanzien van de door bezwaarde aan het Fietsdepot betaalde administratiekosten en het
opengebroken slot wordt overwogen dat bezwaarde alleen in aanmerking komt voor een
vergoeding, indien blijkt dat niet de juiste procedure voor verwijdering is gevolgd. De handhavers
hebben het (ketting)slot doorgeslepen om één van de fietsen te kunnen verwijderen. Aangezien
de fietsen terecht zijn verwijderd komt deze schade niet voor vergoeding in aanmerking. Hiervan
is geen sprake. Hoewel het betreurenswaardig is dat bezwaarde zijn slot niet meer kan
hergebruiken, leidt dit niet tot een kostenvergoeding. De commissie volgt bezwaarde daarom niet
in zijn bezwaren.

7. Conclusie
Op grond van het voorgaande is de commissie van oordeel dat de bezwaarschriften ongegrond zijn
en dat de bestreden besluiten in stand dienen te blijven. [NAAM] komt niet in aanmerking voor
een kostenvergoeding.

Adviseur,

Mevrouw [NAAM]

2 Raad van State 2 juli 2014, ECLI:NL:RVS:2014:2398