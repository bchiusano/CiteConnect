Advies van de bezwaarschriftencommissie Juridisch Bureau

Aan           Het college van burgemeester en wethouders van Amsterdam
Griffienummer JB.18.004806.001
Datum         9 oktober 2018
Onderwerp     Advies naar aanleiding van het bezwaarschrift van mevrouw [NAAM]

Geacht college,

1. Inleiding
Op 15 juni 2018 heeft de handhaver, namens u, de fiets van mevrouw [NAAM] (hierna:
bezwaarde) verwijderd van de locatie Quellijnstraat en opgeslagen bij het Fietsdepot. De fiets
stond volgens het besluit langer dan zes weken onafgebroken op dezelfde plaats geparkeerd. Het
besluit is op 11 mei 2018 bekendgemaakt.

Tegen dit besluit is op 25 juni 2018 een bezwaarschrift ingediend. Bij brief van 27 juni 2018 is de
ontvangst van het bezwaarschrift bevestigd.

2. Ontvankelijkheid
Alvorens het bezwaarschrift inhoudelijk kan worden behandeld, dient beoordeeld te worden of het
bezwaarschrift ontvankelijk is. De commissie overweegt daartoe het volgende.

Het besluit is bekend gemaakt op 11 mei 2018. De termijn voor het indienen van het
bezwaarschrift ving aan op 12 mei 2018. Volgens de uitspraak van 10 oktober 2016 Rechtbank Den
Haag1 is de sticker op de fiets het besluit. Gelet op artikel 6:7 jo. 6:8 van de Algemene wet
bestuursrecht (hierna: Awb) was 22 juni 2018 de laatste dag waarop het bezwaarschrift kon
worden ingediend. Het bezwaarschrift is op 25 juni 2018 ingediend. Daarmee staat vast dat het
bezwaarschrift niet tijdig is ingediend.

De vraag is vervolgens of de termijnoverschrijding verschoonbaar is te achten. Slechts in zeer
bijzondere gevallen wordt het bezwaarschrift bij te late indiening in behandeling genomen.
Bezwaarde moet dan aantonen dat het haar niet aan te rekenen is, dat zij te laat is met haar
bezwaarschrift.

Uit de stukken blijkt dat er op 11 mei 2018 een waarschuwingssticker op de fiets is geplakt met een
begunstigingstermijn van een week. Het besluit is hiermee op de juiste wijze bekendgemaakt. De
fiets is daadwerkelijk verwijderd op 15 juni 2018.

1 ECLI:NL:RBDHA:2016:12168

Bezwaarde heeft aangegeven de sticker zelf te hebben verwijderd voordat haar fiets weggehaald
is. Ze heeft verklaard dat ze vindt dat er niet meer gedaan had hoeven worden. Ten tijde van
de verwijdering van de fiets verbleef ze in het buitenland. Na thuiskomst heeft ze op 16 juni 2018
contact gezocht met het Fietsdepot via de e-mail om te onderzoeken of haar fiets door de
gemeente is verwijderd. Op 18 juni 2018 heeft bezwaarde kunnen concluderen dat haar fiets
inderdaad op het Fietsdepot stond.

Bezwaarde heeft ervoor gekozen om haar fiets thuis te laten bezorgen en dit is gebeurd op
donderdag 21 juni 2018.

De laatste dag waarop bezwaar kon worden ingediend was vrijdag 22 juni 2018, een dag later.

Wij overwegen dat dit kort dag was en dat een groot deel van de bezwaartermijn is verstreken
tussen de bekendmaking van het besluit/het aanbrengen van de sticker en de daadwerkelijke
verwijdering.

Wij overwegen echter ook dat bezwaarde kennis heeft genomen van het besluit en zich had
kunnen informeren. Daarna heeft bezwaarde contact gehad met het Fietsdepot en heeft ervoor
gekozen haar fiets thuis te laten bezorgen. Bij de bezorging heeft bezwaarde het
kennisgevingsformulier ontvangen waarop staat aangegeven dat bezwaar binnen zes weken na de
datum van waarop de sticker op de fiets is aangebracht moet worden ingediend.

Slechts in zeer bijzondere gevallen wordt het bezwaarschrift bij te late indiening in behandeling
genomen.

Concluderend zijn wij hierom van mening, al bovenstaande in overweging nemende, dat niet is
gebleken dat het bezwaarde niet aangerekend kan worden dat er niet tijdig bezwaar is ingediend.

3. Advies
Op grond van het vorenstaande adviseer ik u:
-  Het bezwaarschrift van 25 juni 2018 niet-ontvankelijk te verklaren.

Adviseur,

Mevrouw [NAAM]