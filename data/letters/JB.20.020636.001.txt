Advies van de bezwaarschriftencommissie Juridisch Bureau
Aan           Het college van burgemeester en wethouders van de gemeente Amsterdam
Zaaknummer    JB.20.020636.001
Datum         29 maart 2021
Onderwerp     Advies naar aanleiding van het bezwaarschrift van [NAAM] college,

1. Inleiding
Op 4 december 2020 om 10:54 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond het NS-station Amsterdam Centraal (Stationsplein) en
opgeslagen bij het Fietsdepot. De fiets van bezwaarde stond volgens het besluit niet geparkeerd in
de daarvoor bestemde voorziening. Het besluit is op 4 december 20201 om 09:15 uur
bekendgemaakt. Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren uit het bezwaarschrift als volgt:
. [NAAM] geeft aan dat hij zijn fiets 's ochtends voordat hij naar zijn werk ging netjes in
de fietsenrekken heeft achtergelaten.
. [NAAM] geeft aan dat tot zijn grote verbazing zijn fiets weggehaald was toen hij 's
middags terugkwam. Zonder enige hoor- en wederhoor heeft bezwaarde vervolgens voor
? 35,- zijn fiets terug moeten krijgen.
. [NAAM] vraagt zich af waarom er een fiets wordt meegenomen die netjes in de
parkeerrekken geparkeerd staat. Het voelt oneerlijk en bijna treiterig voor bezwaarde om
een fiets mee te nemen en daarna ervoor te moeten betalen.
. [NAAM] geeft aan dat hij het volledige bedrag plus een onkostenvergoeding á ? 50,-
voor de verloren tijd, moeite en OV kosten terugvordert.

4. Horen van bezwaarde
Op 29 maart 2021 is er telefonisch contact geweest met bezwaarde. [NAAM] heeft aangegeven
dat de bezwaren zoals weergegeven in zijn bezwaarschrift voldoende duidelijk zijn en dat hij deze
niet behoeft aan te vullen of toe te lichten.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek) mogen worden geparkeerd.
Door het intensief gebruik en hoge fietsparkeerdruk is het gebied rond het NS-station Amsterdam
Centraal door het college van burgemeester en wethouders aangewezen als gebied waarin het
verboden is om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de rekken
te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat het voorwiel van de fiets van bezwaarde niet in de wielsleuf stond. Ter verduidelijking wordt
benoemd dat indien een fiets met een wiel in een wielsleuf staat, de fiets niet uit steekt. Uit de
foto's blijkt dat de fiets met het achterwiel ruim uitsteekt. Voor een handhaver is bepalend hoe hij
de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 4 december 2020 om 09:15 uur is aangebracht, om 09:11 uur is ingevoerd in het
systeem en dat de fiets diezelfde dag om 10:54 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde geeft aan dat hij zijn fiets 's ochtends voordat hij naar zijn werk ging netjes in de
fietsenrekken heeft achtergelaten. Het voelt oneerlijk en bijna treiterig voor bezwaarde om een
fiets mee te nemen en daarna ervoor te moeten betalen. Hiertoe overweegt de commissie het
volgende.

Uit het constateringsformulier en de foto's die zijn gemaakt bij de verwijdering van de fiets, blijkt
dat het voorwiel van de fiets van bezwaarde niet in de wielsleuf stond. Ter verduidelijking wordt
benoemd dat indien een fiets met een wiel in een wielsleuf staat, de fiets niet uit steekt. Uit de
foto's blijkt dat de fiets met het achterwiel ruim uitsteekt. Voor een handhaver is bepalend hoe hij
de fiets aantreft. Het komt helaas voor dat in het rek geplaatste fietsen eruit worden gehaald
zodat iemand anders zijn of haar fiets op die plek in het rek kan zetten. Hoe vervelend dit voor
bezwaarde ook is, het is zijn verantwoordelijkheid om de fiets zo te stallen dat dit niet kan
gebeuren. Ook als een (ketting)slot gebruikt wordt om de fiets aan het rek te bevestigen, moet dat
slot zó bevestigd worden dat niet teveel ruimte bestaat om de fiets uit het rek te halen.

Bezwaarde geeft aan dat tot zijn grote verbazing zijn fiets weggehaald was toen hij 's middags
terugkwam. Zonder enige hoor- en wederhoor heeft bezwaarde vervolgens voor ?35,- zijn fiets
terug moeten krijgen.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. Dat de eigenaar van de fiets niet binnen die termijn de overtreding ongedaan heeft
kunnen maken in verband met bijvoorbeeld werk, doet daar niet aan af. Bovendien heeft de
Rechtbank Amsterdam met de uitspraak van 26 september 2018 te kennen gegeven dat het
verlenen van een begunstigingstermijn van één uur niet onredelijk is, in het geval van binnen het
aangewezen gebied buiten de daarvoor bestemde voorziening geparkeerde fietsen.2

2 Rb Amsterdam, 26 september 2018, ECLI:NL:RBAMS:2018:7511.

Bezwaarde geeft aan dat hij het volledige bedrag plus een onkostenvergoeding á ?50,- voor de
verloren tijd, moeite en OV ov kosten terugvordert.

Ten aanzien van de door bezwaarde aan het Fietsdepot betaalde administratiekosten en de OV
onkosten wordt overwogen dat bezwaarde alleen in aanmerking komt voor een vergoeding,
indien blijkt dat niet de juiste procedure voor verwijdering is gevolgd. Hiervan is geen sprake.
Aangezien de fiets terecht is verwijderd komt bezwaarde niet voor vergoeding in aanmerking.

Overwogen wordt dat de tijd die iemand kwijt is met het schrijven van het bezwaar en alles wat
daaruit voortvloeit gevolg is van deelname aan het maatschappelijk verkeer. Uit de jurisprudentie
valt af te leiden dat de tijd die bezwaarde heeft gestoken in het opstellen en indienen van het
bezwaarschrift en de mogelijke frustratie dat het heeft veroorzaakt niet voor vergoeding in
aanmerking komen.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mw. [NAAM]