Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.23.015611.001
Datum        18 december 2023
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 6 september 2023 om 10:23 uur heeft de handhaver, namens u, de fiets van [NAAM]
(hierna: bezwaarde) verwijderd uit het gebied rond het NS-station Amsterdam Rai
(Europaboulevard) en opgeslagen bij het Fietsdepot. De fiets stond volgens het besluit niet
geparkeerd in de daarvoor bestemde voorziening. Het besluit is op 6 september 2023 om 08:30 uur
bekendgemaakt. Tegen dit besluit is tijdig een bezwaarschrift ingediend.

2. Advies
De commissie adviseert u:
?  het bezwaarschrift ontvankelijk te verklaren-
?  het bezwaar ongegrond te verklaren-
?  het bestreden besluit in stand te laten-
?  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
?  [NAAM]  geeft aan dat zij haar fiets korter dan een halve dag heeft geparkeerd bij
verschillende andere fietsen.
?  [NAAM]  geeft aan dat zij geen waarschuwing heeft gehad voordat haar fiets werd
verwijderd. Daarnaast staat op het bord dat fietsen pas na veertien dagen worden
verwijderd.
?  [NAAM]  dacht daarom dat zij haar fiets daar kon parkeren, aangezien er altijd fietsen
geparkeerd staan.
?  [NAAM]  begrijpt dat er regels zijn die de handhavers hebben gevolgd om de fiets te
verwijderen.
?  [NAAM]  geeft aan dat zij betaald heeft voor de thuisbezorging van haar fiets, maar dat
haar fiets niet meer werkte. Tijdens het transport van de fiets is er iets gebroken.
?  [NAAM]  geeft aan dat zij haar fiets moet laten repareren, wat kostbaar is.
?  [NAAM]  wil weten of zij hiervoor een vergoeding kan ontvangen.

4. Horen van bezwaarde
[NAAM]  is bij e-mail van 15 november 2023 door de behandelend jurist in de gelegenheid
gesteld om haar bezwaarschrift telefonisch of schriftelijk nader toe te lichten. Op 22 november
2023 is bezwaarde hieraan herinnerd. Aan bezwaarde is een termijn gegeven om uiterlijk 29
november 2023 te reageren. Op 29 november 2023 heeft de behandelend jurist geprobeerd
bezwaarde telefonisch te bereiken op het telefoonnummer [MOBIELNR]. Het is niet gelukt om
bezwaarde te bereiken.

De commissie heeft tot op heden geen reactie van bezwaarde ontvangen. Het bezwaar wordt
daarom beoordeeld op basis van de stukken in het dossier.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, een fietsparkeervak of
fietsnietje) mogen worden geparkeerd. Door het intensief gebruik en hoge fietsparkeerdruk is het
gebied rond het NS-station Amsterdam Rai door het college van burgemeester en wethouders
aangewezen als gebied waarin het verboden is om fietsen buiten de daarvoor bestemde
voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

Uit het constateringsformulier en de foto’s die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond op het trottoir geparkeerd.
Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

1 Gemeenteblad van 3 mei 2016,nr 55896, “ Aanwijzen gebieden bij NS-stations met maximale fietsparkeerduur en
vaststellen Handboek Fietsparkeren”.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 6 september 2023 om 08:30 uur is aangebracht, en dat de fiets op diezelfde dag om
10:23 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM]  geeft aan dat zij haar fiets korter dan een halve dag heeft geparkeerd bij verschillende
andere fietsen. [NAAM]  geeft aan dat zij geen waarschuwing heeft gehad voordat haar fiets
werd verwijderd. Daarnaast staat op het bord dat fietsen pas na veertien dagen worden
verwijderd.  [NAAM]  dacht daarom dat zij haar fiets daar kon parkeren, aangezien er altijd
fietsen geparkeerd staan. De commissie overweegt hiertoe het volgende.

Het is vervelend dat bezwaarde niet op de hoogte was van de geldende regels en daardoor haar
fiets buiten de voorziening geparkeerd heeft. Door middel van verschillende informatieborden
rondom het NS-station Amsterdam Rai wordt er gewezen op het verbod om een fiets buiten een
voorziening te parkeren. Het bord waar bezwaarde naar verwijst geeft nadrukkelijk aan dat fietsen
die buiten de rekken staan worden verwijderd. Ook staat hierop aangegeven dat fietsen langer
dan veertien dagen worden verwijderd. Het gaat hier om twee verschillende parkeerverboden. Dat
bezwaarde haar fiets niet langer dan veertien dagen geparkeerd stond, betekent niet dat de fiets
buiten de rekken mocht worden geparkeerd. In het gebied rondom het NS-station Amsterdam Rai
dient een fiets in een fietsparkeervoorziening te worden geparkeerd. Van een verkeersdeelnemer
mag worden verwacht dat hij onderzoek doet naar de ter plaatse geldende verkeerssituatie. Dat
bezwaarde zich niet goed genoeg heeft georiënteerd op de parkeermogelijkheden van fietsen in
het gebied rond het NS-station Amsterdam Rai, komt voor haar rekening.

Volledigheidshalve wordt opgemerkt dat het niet de borden zijn die het parkeerverbod in het
leven roepen. Het is de bevoegdheid in de APV en het Aanwijzingsbesluit die maken dat er een
bepaald regime geldt in het gebied. Het al dan niet aanwezig zijn van een bord doet daarom niet af
aan de geldende regels.2

Door middel van de sticker is aan bezwaarde een begunstigingstermijn gegeven. Indien een fiets in
een aangewezen gebied buiten een fietsvoorziening wordt aangetroffen, krijgt de eigenaar vanaf
het aanbrengen van de sticker één uur de tijd om de fiets te verwijderen. Een begunstigingstermijn
van één uur wordt voldoende geacht om de overtreder in staat te stellen de overtreding ongedaan

2 Raad van State 2 juli 2014, ECLI:NL:RVS:2014:2398.

te maken. Een langere begunstigingstermijn wordt gelet op de druk op de openbare ruimte in het
gebied en de aanzuigende werking van verkeerd geparkeerde fietsen niet wenselijk geacht en zou
in feite leiden tot het gedogen van overtredingen. Dat de eigenaar van de fiets niet binnen die
termijn de overtreding ongedaan heeft kunnen maken, doet daar niet aan af. Bovendien heeft de
Rechtbank Amsterdam met de uitspraak van 26 september 2018 te kennen gegeven dat het
verlenen van een begunstigingstermijn van één uur niet onredelijk is, in het geval van binnen het
aangewezen gebied buiten de daarvoor bestemde voorziening geparkeerde fietsen.3

[NAAM]  geeft verder aan dat er iedere dag fietsen staan op de betreffende locatie. Het is
bekend dat fietsen regelmatig op onjuiste wijze buiten een voorziening worden geparkeerd, ook
met aanwezigheid van informatieborden. Dit leidt er echter niet toe dat de geldende
parkeerregels niet meer van toepassing zijn. De handhavingscapaciteit is beperkt en daarom
kunnen niet alle fietsen die niet correct geparkeerd zijn tegelijkertijd worden verwijderd. Dat
andere fietsen niet zijn verwijderd, leidt er niet toe dat bezwaarde zijn fiets onterecht is
verwijderd. De commissie volgt bezwaarde niet in zijn bezwaar.

6.3 Ten aanzien van de kosten
[NAAM]  geeft aan dat zij betaald heeft voor de thuisbezorging van haar fiets, maar dat haar
fiets niet meer werkte. Tijdens het transport van de fiets is er iets gebroken. [NAAM]  geeft aan
dat zij haar fiets moet laten repareren, wat kostbaar is. [NAAM]  wil weten of zij hiervoor een
vergoeding kan ontvangen. De commissie overweegt hiertoe het volgende.

Overwogen wordt dat bij het toepassen van bestuursdwang zorgvuldig te werk moet worden
gegaan en beschadiging moet worden vermeden. Uit het constateringsformulier blijkt niet dat op
het moment van verwijdering de fiets gebreken kende. Ook uit de foto’s blijken geen gebreken of
beschadigingen. [NAAM]  heeft met het indienen van haar bezwaarschrift geen stukken
overgelegd waaruit de gestelde schade blijkt. [NAAM]  heeft de mogelijkheid gehad om de
gestelde schade in bezwaar de onderbouwen. [NAAM]  heeft echter niet gereageerd. Dat
bezwaarde geen stukken heeft overgelegd, komt voor haar rekening. Aangenomen moet worden
dat u zorgvuldig te werk bent gegaan.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM]  komt niet in aanmerking voor een
kostenvergoeding.

Adviseur,

Mevrouw [NAAM]

3 Rb Amsterdam, 26 september 2018, ECLI:NL:RBAMS:2018:751