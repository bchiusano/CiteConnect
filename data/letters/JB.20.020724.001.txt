Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.20.020724.001
Datum         18 maart 2021
Onderwerp     Advies naar aanleiding van het bezwaarschrift van [NAAM]

Geacht college,

1. Inleiding
Op 29 november 2020 om 14:44 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond de Rode Loper (Dam), en opgeslagen bij het Fietsdepot.
De fiets van [NAAM] stond volgens het besluit niet geparkeerd in de daarvoor bestemde
voorziening. Het besluit is op 29 november 2020 om 13:44 uur bekendgemaakt. Tegen dit besluit is
tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  een kostenvergoeding toe te kennen van ?47,50.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat haar fiets, samen met ongeveer 70 andere fietsen, is verwijderd
van een locatie waar niet duidelijk met borden staat aangegeven dat fietsen daar niet
gestald mogen worden.
. [NAAM] geeft aan dat er een tijdsbestek is gegeven voor het ophalen van haar fiets van
een uur maar dat dit uur niet is gegeven nu de fietsen al eerder zijn verwijderd volgens
haar.
. [NAAM] geeft tot slot aan dat er schade is aangebracht bij de verwijdering van haar
fiets aan zowel het spatbord als de achterband.  Er is een spaak gebroken in het achterwiel
waardoor er nu een slag in de achterband zit. Daarnaast was het spatbord gebroken op
twee plekken. Van deze schade heeft [NAAM] twee foto's gevoegd bij het
bezwaarschrift.

Opgemerkt wordt dat het constateringsformulier van de fiets van [NAAM] aan haar verstuurd is
per e-mail op 2 maart 2021.

4. Horen van [NAAM]
Op 11 maart 2021 heeft [NAAM] per e-mail aangegeven dat haar bezwaren in haar
bezwaarschrift voldoende gedetailleerd staan beschreven. Diezelfde dag heeft de behandelend
jurist per e-mail verzocht om een onderbouwing van de door [NAAM] gestelde schade.
Bezwaarde heeft op 15 maart 2021 per e-mail aangegeven dat zij haar spatbord inmiddels had
laten maken. Hiervan heeft zij op 16 maart 2021 per e-mail een afschrift van toegestuurd waaruit
blijkt dat zij op 11 februari 2021 ?25,- heeft betaald aan een fietsenmaker. Verder heeft [NAAM]
toegelicht dat de achterband was beschadigd als gevolg van de gebroken spaak. De fietsenmaker
constateerde dat er hierdoor een slag in het wiel is ontstaan.

5. Juridisch kader
Ingevolge artikel 4.27 lid 3 en 4 APV kan in het belang van de veiligheid en ter voorkoming van
hinder een gebied worden aangewezen waarin fietsen uitsluitend in de daarvoor bestemde
voorziening (lees: een fietsenrek/ fietsvak/ fietsnietje) mogen worden geparkeerd. Door het
intensief gebruik en hoge fiets parkeerdruk is het gebied rond de Rode Loper door het college van
burgemeester en wethouders aangewezen als gebied waarin het verboden is om fietsen buiten de
daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied gebruik maken de ruimte
te geven. Door middel van informatieborden wordt gewezen op het verbod om buiten een daartoe
aangewezen voorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets niet in een daartoe aangewezen voorziening stond geparkeerd. De fiets stond midden
op het trottoir geparkeerd. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van een uur wordt voldoende geacht om de overtreder in staat te stellen de

1 Gemeenteblad 14 maart 2018, nr. 51260, 'Aanwijzingsbesluit APV artikel 4.27 lid 3 (brom-) fietsparkeren Rode Loper en
omgeving, gemeente Amsterdam'.

overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto's blijkt dat de fiets voorzien was van een sticker. Uit het constateringsformulier blijkt
dat de sticker op 29 november 2020 om 13:44 uur is aangebracht, en dat de fiets om 14:44 uur
diezelfde dag is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde geeft aan dat haar fiets, samen met ongeveer 70 andere fietsen, is verwijderd van een
locatie waar niet duidelijk met borden staat aangegeven dat fietsen daar niet gestald mogen
worden.

Het is vervelend dat [NAAM] niet op de hoogte was van de geldende regeling waardoor zij haar
fiets buiten de voorziening geparkeerd heeft. Hoewel er door middel van verschillende
informatieborden gewezen wordt op het verbod om buiten een daarvoor bestemde voorziening te
parkeren, wordt overwogen dat door middel van borden uitsluitend gewezen wordt op het verbod
om buiten de voorziening te parkeren. Het zijn niet de borden die het parkeerverbod in het leven
roepen. Het is de bevoegdheid in de APV en het Aanwijzingsbesluit die maken dat er een bepaald
regime geldt in het gebied. Het al dan niet aanwezig zijn van een bord doet daarom niet af aan de
geldende regels.2 Ten overvloede wordt overwogen dat van een verkeersdeelnemer verwacht mag
worden dat hij of zij onderzoek doet naar de ter plaatse geldende verkeerssituatie. Dat [NAAM]
heeft nagelaten om zich te oriënteren op de parkeermogelijkheden van fietsen in het gebied rond
de Rode Loper, komt voor haar rekening.

Bezwaarde geeft aan dat er een tijdsbestek is gegeven voor het ophalen van haar fiets van een uur,
maar dat dit uur niet is gegeven nu de fietsen al eerder zijn verwijderd volgens haar.

Herhaald wordt dat wanneer een fiets in een aangewezen gebied buiten een fietsvoorziening
wordt aangetroffen, de eigenaar vanaf het aanbrengen van de sticker één uur de tijd krijgt om de
fiets te verwijderen. Een begunstigingstermijn van een uur wordt voldoende geacht om de
overtreder in staat te stellen de overtreding ongedaan te maken. Een langere
begunstigingstermijn wordt gelet op de druk op de openbare ruimte in het gebied en de
aanzuigende werking van verkeerd geparkeerde fietsen niet 2wenselijk geacht en zou in feite
leiden tot het gedogen van overtredingen. Uit de foto's blijkt dat de fiets voorzien was van een
sticker. Uit het constateringsformulier blijkt dat de sticker op 29 november 2020 om 13:44 uur is
aangebracht, en dat de fiets om 14:44 uur diezelfde dag is verwijderd. Tegen deze achtergrond
wordt het bezwaar van [NAAM] niet gevolgd.

6.3 Ten aanzien van de schadevergoeding
Bezwaarde geeft tot slot aan dat er schade is aangebracht bij de verwijdering van haar fiets.

2 Raad van State 2 juli 2014, ECLI:NL:RVS:2014:2398.

Bezwaarde stelt dat er door de verwijdering schade is ontstaan aan zowel het spatbord als de
achterband van haar fiets.  Er is een spaak gebroken in haar achterwiel waardoor er nu een slag in
haar achterband zit. Het spatbord was gebroken op twee plekken. Het spatbord heeft zij inmiddels
laten repareren en hiervan een afschrift toegestuurd.

Overwogen wordt dat bij het toepassen van bestuursdwang zorgvuldig te werk moet worden
gegaan en beschadiging moet worden vermeden. Uit het constateringsformulier blijkt niet dat op
het moment van verwijdering de fiets gebreken kende. Ook uit de foto's blijken geen gebreken of
beschadigingen. [NAAM] is de gelegenheid geboden om de door haar gestelde schade te
onderbouwen met stukken. [NAAM] heeft met stukken voldoende aannemelijk gemaakt dat de
schade is ontstaan door toedoen van het toepassen van bestuursdwang. [NAAM] verzoekt ten
aanzien van het spatbord om een kostenvergoeding van ? 25,-  nu dit het bedrag is waarvoor zij
het spatbord heeft laten repareren bij de fietsenmaker. Aan de hand van de overgelegde stukken
lijkt het de commissie in dit specifieke geval redelijk om dit bedrag toe te kennen aan [NAAM].
Ten aanzien van de kapotte spaak en de slag in het achterwiel lijkt het de commissie in dit
specifieke geval redelijk om een standaardbedrag van ?22,50 toe te kennen aan [NAAM] voor
de reparatie hiervan.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt in aanmerking voor een
kostenvergoeding van ?47,50.

Adviseur,

[NAAM]