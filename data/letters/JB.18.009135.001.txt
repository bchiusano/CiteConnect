Advies van de bezwaarschriftencommissie Juridisch Bureau

Aan           Het college van burgemeester en wethouders van Amsterdam
Zaaknummer    JB 18.009135.001
Datum         15 oktober 2018
Bijlage       Uitspraak van de rechtbank Amsterdam van 26 september 2018
Onderwerp     Advies naar aanleiding van het bezwaarschrift van de heer [NAAM] college,

1. Inleiding
Op 14 september 2018 heeft de handhaver, namens u, de fiets van de heer [NAAM]  (hierna:
bezwaarde) verwijderd van de locatie NS-station Amsterdam CS (Stationsplein vak 16)  en
opgeslagen bij het Fietsdepot. De fiets van bezwaarde stond volgens het besluit niet geparkeerd in
de daarvoor bestemde voorziening. Het besluit is volgens het constateringsformulier op
14 september 2018 bekendgemaakt.

Tegen dit besluit is tijdig een bezwaarschrift ingediend. Bij brief van 27 september 2018 is de
ontvangst van het bezwaarschrift bevestigd.

2. Advies
De commissie adviseert u:
.  het bezwaar ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
- [NAAM] betwist dat zijn fiets in strijd met de APV geparkeerd stond. [NAAM] heeft
de fiets in het vak geparkeerd en hij heeft het fietsslot vastgemaakt aan de beugel van het
fietsenrek-
-  Daarnaast stelt bezwaarde dat hem geen begunstigingstermijn is geboden. Van een
begunstigingstermijn kan alleen worden afgezien, indien sprake is van een spoedeisende
situatie. Volgens bezwaarde was geen sprake van een dermate spoedeisende gevaarlijke
situatie. In dit verband wijst bezwaarde op de uitspraak van de Rechtbank Arnhem van
10 december 2002 (ECLI:NL:RBANR:2002:AF2030), waarin is bepaald dat het toepassen
van bestuursdwang zonder begunstigingstermijn onrechtmatig is-

- [NAAM] verzoekt om vergoeding van de aan het Fietsdepot betaalde
administratiekosten van ? 22,50, de kosten voor vervangend vervoer naar het Fietsdepot
van ? 4,23 en de kosten voor vervanging van het opengebroken fietsslot van ? 15,90-
-  Tot slot verzoekt bezwaarde het structureel tekort aan fietsparkeervoorzieningen op te
lossen.

4. Horen van bezwaarde
Op 28 september 2018 is er telefonisch contact geweest met bezwaarde. Hij heeft tijdens dat
gesprek kort samengevat het volgende aangevoerd.
- [NAAM] geeft aan dat hij zijn fiets had neergezet in een vak. Bij terugkomst zag
bezwaarde dat zijn fiets was verwijderd-
-  Verder voert bezwaarde aan dat hij geen redelijke mogelijkheid heeft gekregen om zijn
fiets zelf te verwijderen. [NAAM] stelt dat de termijn van een uur onredelijk kort is en
dat hij de sticker daarom niet heeft gezien.

Gelet op artikel 7:2 Algemene wet bestuursrecht (hierna: Awb) is bezwaarde in de gelegenheid
gesteld het bezwaarschrift toe te lichten tijdens een hoorzitting. De hoorzitting vond plaats op
10 oktober 2018. Ter hoorzitting is - samengevat weergegeven - het volgende aangevoerd.
- [NAAM] voert aan dat zijn fiets in de voorziening stond, omdat hij zijn fiets in het vak
had geparkeerd. De fiets was met een ringslot aan de beugel vastgemaakt. [NAAM]
weet niet meer of hij zijn fiets in de wielsleuf had gezet. Zijn fiets stond in ieder geval niet
zodanig ver naar achter op het moment van parkeren zoals op de foto te zien is. Volgens
bezwaarde is hinder niet bewezen. Uit de foto's blijkt dat er voldoende ruimte is voor
eventuele voetgangers. Verder staat op het constateringsformulier aangegeven dat de
fiets `dubbel geparkeerd' stond. De definitie van een dubbel geparkeerde fiets is in deze
context onduidelijk-
- [NAAM] stelt dat de begunstigingstermijn van een uur te kort is om redelijk genoemd
te kunnen worden. Het kan immers als algemeen bekend worden beschouwd dat de
meeste fietsen die worden geparkeerd bij treinstations gebruikt worden in het woon-
werkverkeer. Fietsen worden overwegend voor 09.00 uur gestald en pas na 17:00 uur weer
gebruikt. Bovendien is de begunstigingstermijn van een uur nooit gecommuniceerd met
de burger, zodat deze niet mag worden toegepast.

Ter hoorzitting heeft bezwaarde een aanvullend bezwaarschrift overgelegd, welke bij het
bezwaardossier is gevoegd. In dit aanvullend bezwaarschrift staan geen bezwaren die niet reeds
zijn genoemd.

5. Juridisch kader
Ingevolge artikel 4.27, lid 3 en 4, van de Algemene Plaatselijke Verordening (hierna: APV) kan in
het belang van de veiligheid en ter voorkoming van hinder een gebied worden aangewezen waarin
fietsen uitsluitend in de daarvoor bestemde voorziening (lees: een fietsenrek) mogen worden
geparkeerd. Door het intensief gebruik en hoge fietsparkeerdruk is het gebied rond het NS-station

Amsterdam CS door het college van burgemeester en wethouders aangewezen als gebied waarin
het verboden is om fietsen buiten de daarvoor bestemde voorzieningen te parkeren1.

Verder zijn van toepassing artikel 5:21, artikel 5:24, artikel 5:25 en artikel 5:29, Awb. Op grond
hiervan kunt u een overtreding zelf beëindigen door het meevoeren en opslaan van de fiets, nadat
u de betrokkene in de gelegenheid heeft gesteld zelf de overtreding op te heffen. Tevens kunt u de
kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de rekken
te parkeren.

[NAAM] voert aan dat hij zijn fiets heeft geparkeerd in het vak en zijn fietsslot heeft
vastgemaakt aan de beugel van het fietsenrek. Tevens stelt bezwaarde dat hij zijn fiets niet
zodanig ver naar achteren zoals op de foto's had neergezet. Bepalend is echter hoe de fiets door
de handhaver is aangetroffen. Uit het constateringsformulier en de foto's die zijn gemaakt bij de
verwijdering van de fiets blijkt dat de fiets onjuist stond geparkeerd. De fiets stond niet in een
wielsleuf van het fietsenrek en de fiets stak uit het fietsenrek. Anders dan bezwaarde stelt, is op de
onderhavige locatie geen sprake van een fietsvak, maar een fietsenrek met wielsleuven. Bij een
fietsenrek met wielsleuven mag verwacht worden dat de gebruiker weet dat als de fiets niet met
het wiel in een wielsleuf wordt gezet, de fiets onjuist in het fietsenrek staat geparkeerd. De
handhaver heeft op het constateringsformulier aangegeven dat de fiets dubbel geparkeerd stond.
Dit betekent dat de fiets van bezwaarde geparkeerd stond tussen twee fietsen die - anders dan de
betreffende fiets -  in wielsleuven waren geplaatst. Dat de fiets wordt aangemerkt als `dubbel
geparkeerd', is een indicatie dat de fiets niet in een wielsleuf stond.

Overtreding van artikel 4.27, lid 4, APV staat hiermee vast en daarmee ook de bevoegdheid om de
fiets van bezwaarde te verwijderen.

Verder stelt bezwaarde dat hinder niet is bewezen en dat er voldoende ruimte was voor eventuele
voetgangers. In dit verband merkt de commissie op dat de plek waar bezwaarde zijn fiets heeft
geparkeerd onder het aangewezen gebied valt. Dit betekent dat fietsen die buiten de daarvoor
bestemde parkeervoorziening staan geparkeerd, kunnen worden verwijderd. Het veroorzaken van
hinder of gevaar is hiervoor geen vereiste.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd krijgt om de fiets te verwijderen.

1 Gemeenteblad van 3 mei 2016, nr. 55896, 'Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'

Uit het constateringsformulier en de foto's die zijn gemaakt bij de verwijdering van de fiets blijkt
dat de sticker op 14 september 2018 om 08:00 uur is aangebracht, en dat de fiets op 14 september
2018 om 12:55 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

Vervolgens is de vraag of de kosten van de bestuursdwang terecht zijn verhaald op bezwaarde.
De vraag is namelijk of hij overtreder is in de zin van het tweede lid van artikel 5:1 Awb. Artikel
5:25, eerste lid, Awb bepaalt dat de toepassing van de bestuursdwang op kosten van de overtreder
geschiedt, tenzij deze kosten redelijkerwijze niet of niet geheel te zijnen laste behoren te komen.

[NAAM] stelt dat op grond van artikel 5:24, lid 4, Awb hem een termijn moet worden gegund
waarbinnen hij de overtreding ongedaan kan maken. [NAAM] stelt dat hier alleen aan voorbij
gegaan kan worden indien sprake is van een zodanig spoedeisend geval dat een
begunstigingstermijn niet kan worden afgewacht. [NAAM] stelt dat hem deze
begunstigingstermijn niet is geboden en dat het besluit daarmee onrechtmatig is. [NAAM]
beroept zich hierbij op voornoemde uitspraak van rechtbank Arnhem van 10 december 2002.
Hieromtrent overweegt de commissie het volgende.

Volgens de uitspraak van rechtbank Den Haag van 10 oktober 2016 is de sticker op de fiets het
besluit2. Op de foto's die op het moment van verwijderen van de fiets door de handhaver zijn
gemaakt, is te zien dat de fiets van bezwaarde voorzien was van een sticker. Herhaald wordt dat
uit het constateringsformulier blijkt dat de sticker op 14 september 2018 om 08:00 uur is
aangebracht. Op de sticker staat vermeld dat de fiets verwijderd wordt op 14 september 2018
vanaf 09:00 uur. Uit het constateringsformulier blijkt dat de fiets 14 september 2018 om 12:55 uur
is verwijderd. Nu uit het constateringsformulier volgt dat er wel degelijk een besluit met een
begunstigingstermijn van tenminste één uur is gegeven, wordt het bezwaar niet gevolgd. Ook
wordt hierom het beroep op de door bezwaarde aangehaalde uitspraak niet gevolgd.

[NAAM] stelt dat indien er wel een begunstigingtermijn is geboden, de duur van de geboden
termijn onredelijk is. De commissie overweegt hiertoe het volgende.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. De begunstigingstermijn is een gestandaardiseerde termijn waarbinnen een
overtreder de overtreding zelf ongedaan kan maken. Dat de eigenaar van de fiets niet binnen die
termijn de overtreding ongedaan heeft kunnen maken in verband met bijvoorbeeld werktijden,
doet daar niet aan af. Dit standpunt wordt bevestigd in de uitspraak van de rechtbank Amsterdam
van 26 september 2018. Bovendien heeft de rechtbank Amsterdam in deze uitspraak overwogen

2 Rb Den Haag, 10 oktober 2016, ECLI:NL:RBDHA:2016:12168.

dat het verlenen van een begunstigingstermijn van één uur niet onredelijk is, in het geval van
binnen het aangewezen gebied buiten de daarvoor bestemde voorziening geparkeerde fietsen.
Voornoemde uitspraak is als bijlage bij dit advies gevoegd.

Ten aanzien van het standpunt van bezwaarde dat begunstigingstermijn van een uur nooit is
gecommuniceerd met de burger en dat deze termijn daarom niet mag worden toegepast, merkt
de commissie het volgende op. De regelgeving is gepubliceerd in het Gemeenteblad van 3 mei
2016, nr. 55896, 'Aanwijzen gebieden bij NS-stations met maximale fietsparkeerduur en
vaststellen Handboek Fietsparkeren'. De regelgeving omtrent het fietsparkeren is terug te vinden
op de website van de gemeente Amsterdam. Op deze website is ook het Handboek Handhaving
Fietsparkeren te raadplegen, waarin de begunstigingstermijn staat vermeld.3 [NAAM] had
derhalve op de hoogte kunnen zijn van de duur van de begunstigingstermijn.

Verder heeft bezwaarde verzocht om in de beoordeling van zijn bezwaar rekening te houden met
het structurele gebrek aan fietsparkeervoorzieningen in de omgeving van Amsterdam CS.
[NAAM] heeft aangegeven dat hij graag zou zien dat er meer parkeervoorzieningen worden
gefaciliteerd. Ik overweeg hiertoe het volgende.

Indien er op de betreffende locatie geen vrije plek voorhanden is betekent dit nog niet dat een fiets
buiten het rek mag worden geplaatst. Het is bekend dat de fietsparkeerdruk is het gebied rond
Amsterdam CS hoog is. Er is echter op loopafstand van het gebied rond Amsterdam CS vaak nog
wel een voorziening te vinden waar wel ruimte is om de fiets te parkeren. Daarbij wordt er hard
gewerkt aan het uitbreiden van fietsenstallingen op bekende knelpunten. In 2020 zullen er 40.000
extra stallingsplekken zijn ten opzichte van 2015. Een deel hiervan is thans reeds gerealiseerd.4

Ten aanzien van de door bezwaarde aan het Fietsdepot betaalde administratiekosten, de kosten
voor vervangend vervoer en de kosten van het opengebroken fietsslot, wordt overwogen dat
bezwaarde alleen in aanmerking komt voor een vergoeding, indien blijkt dat niet de juiste
procedure voor verwijdering is gevolgd. Hiervan is geen sprake.

7. Conclusie
Op grond van het vorenstaande is de commissie van oordeel dat het bezwaar ongegrond is en dat
het bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

[NAAM] Gemeente Amsterdam, 'Meer plek in het fietsenrek', 8 maart 2016, https://www.amsterdam.nl/parkeren-
verkeer/fiets/handhaving/
4 Gemeente Amsterdam, 'Kader Fietsparkeren: meer plek in het rek', 22 mei 2015, https://www.amsterdam.nl/parkeren-
verkeer/fiets/kader-fietsparkere