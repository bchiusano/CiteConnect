Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.23.015616.001
Datum        14 december 2023
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 13 september 2023 om 11:20 uur heeft de handhaver, namens u, de fiets van [NAAM]
(hierna: bezwaarde) verwijderd uit het gebied rond het NS-station Amsterdam Noord
(Buikslotermeerplein) ter hoogte van de Nieuwe Leeuwarderweg en opgeslagen bij het
Fietsdepot. De fiets stond volgens het besluit niet geparkeerd in de daarvoor bestemde
voorziening. Het besluit is op 13 september 2023 om 08:17 uur bekendgemaakt. Tegen dit besluit
is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
.  [NAAM]  stelt dat er op de locatie nog geen officiële fietsstallingen aanwezig zijn.
.  [NAAM]  stelt dat er ook nergens stond aangegeven dat er op de locatie geen fietsen
geparkeerd mochten worden of dat er fietsen verwijderd konden worden.
.  Volgens bezwaarde was het niet duidelijk dat de stoep de volgende ochtend open
gebroken zou worden en dat haar fiets in de weg stond.

4. Horen van bezwaarde  [NAAM]  is bij e-mail van 29 november 2023 en 6 december 2023 in de gelegenheid gesteld om
haar bezwaarschrift telefonisch of schriftelijk nader toe te lichten. [NAAM]  heeft per e-mail van
6 december 2023 haar bezwaren herhaald en benadrukt.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, een fietsparkeervak of
fietsnietje) mogen worden geparkeerd. Door het intensief gebruik en hoge fietsparkeerdruk is het
gebied rond het NS-station Amsterdam Noord door het college van burgemeester en wethouders
aangewezen als gebied waarin het verboden is om fietsen buiten de daarvoor bestemde
voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de
parkeervoorziening te parkeren.

Uit het constateringsformulier en de foto’s die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond op het trottoir geparkeerd.
Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto’s blijkt dat de fiets voorzien was van een sticker. Uit het constateringsformulier blijkt
dat de sticker op 13 september 2023 om 08:17 uur is aangebracht en dat de fiets op diezelfde dag
om 11:20 uur is verwijderd.

1 Gemeenteblad 17 juli 2018, nr. 152825, “Aanwijzingsbesluit fiets-, snorfiets en bromfietsparkeren Stationsgebied
Buikslotermeerplein en Stationsgebied Noorderpark op grond van art. 4.27lid 3 APV, gemeente Amsterdam”.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren   [NAAM]  stelt dat er op de locatie nog geen officiële fietsstallingen aanwezig zijn. [NAAM]
stelt dat er ook nergens stond aangegeven dat er op de locatie geen fietsen geparkeerd mochten
worden of dat er fietsen verwijderd konden worden. Het was bezwaarde niet duidelijk gemaakt
dat haar fiets in de weg stond. De commissie overweegt hiertoe het volgende.

Herhaald wordt dat de locatie waar bezwaarde haar fiets heeft geparkeerd, onder het aangewezen
gebied valt. Dit betekent dat fietsen die buiten de daarvoor bestemde parkeervoorziening staan
geparkeerd, kunnen worden verwijderd. Het veroorzaken van hinder is hiervoor geen vereiste.
Indien er op de betreffende locatie geen fietsenstalling aanwezig is, betekent dit nog niet dat een
fiets buiten een parkeervoorziening mag worden geplaatst. Er is op loopafstand van het gebied
rond NS-station Amsterdam Noord vaak nog wel een voorziening te vinden waar wel ruimte is om
de fiets te parkeren.

Het is vervelend dat bezwaarde niet op de hoogte was van de geldende regeling waardoor zij haar
fiets buiten de voorziening geparkeerd heeft. De commissie merkt op dat door middel van
informatieborden rondom het NS-station Amsterdam Noord wordt gewezen op het verbod om de
fiets buiten de parkeervoorziening te parkeren. Ook op de website www.amsterdam.nl/fiets wordt
dit verbod kenbaar gemaakt. Ten overvloede wordt nog opgemerkt dat het echter niet de borden
zijn die het parkeerverbod in het leven roepen. Het is de bevoegdheid in de APV en het
Aanwijzingsbesluit die maken dat er een bepaald regime geldt in het gebied. Het al dan niet
aanwezig zijn van een bord doet daarom niet af aan de geldende regels, waarbij wordt verwezen
naar de uitspraak van de Afdeling bestuursrechtspraak van de Raad van State van 2 juli 2014.2 De
commissie volgt bezwaarde daarom niet in haar bezwaar.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM]  komt niet in aanmerking voor een
kostenvergoeding.

Adviseur,

Mevrouw [NAAM]

2 Raad van State 2 juli 2014, ECLI:NL:RVS:2014:239