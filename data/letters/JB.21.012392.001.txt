Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.21.012392.001
Datum        29 september 2021
Onderwerp    Advies naar aanleiding van het bezwaarschrift van [NAAM] college,

1. Inleiding
Op 11 juni 2021 om 10:11 uur heeft de handhaver, namens u, de fiets van [NAAM] (hierna:
bezwaarde) verwijderd van uit het gebied rond het NS-station Amsterdam Centraal (Stationsplein)
te Amsterdam en opgeslagen bij het Fietsdepot. De fiets stond volgens het besluit niet geparkeerd
in de daarvoor bestemde voorziening. Het besluit is op 11 juni 2021 om 08:10 uur bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan haar fiets in de fietsrekken bij de fietsboot te hebben neergezet. De
fiets heeft daar één nacht gestaan.
. [NAAM] denkt dat de fiets door iemand anders uit het rek is gehaald.
. [NAAM] wil graag haar geld terug.

4. Horen van bezwaarde
Bezwaarde is bij e-mail van 23 september 2021 in de gelegenheid gesteld om haar bezwaarschrift
telefonisch of schriftelijk nader toe te lichten. [NAAM] heeft per e-mail een reactie hierop
gegeven. Zij heeft de bezwaren uit het bezwaarschrift herhaald en benadrukt. Daarnaast heeft zij
het volgende aangevoerd:
.  Toen bezwaarde de volgende dag de fiets weer nodig had, was deze ineens weg. De fiets
was meegenomen naar het Fietsdepot, omdat deze volgens het besluit niet in de daarvoor
bestemde voorziening stond.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, een fietsparkeervak of
fietsnietje) mogen worden geparkeerd. Door het intensief gebruik en hoge fietsparkeerdruk is het
gebied rond NS-Station Amsterdam Centraal door het college van burgemeester en wethouders
aangewezen als gebied waarin het verboden is om fietsen buiten de daarvoor bestemde
voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond niet met een wiel in de
wielsleuf geparkeerd. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 11 juni 2021 om 08:10 uur is aangebracht, en dat de fiets op diezelfde dag om 10:11
uur is verwijderd.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde geeft aan haar fiets in de fietsrekken bij de fietsboot te hebben neergezet. De fiets
heeft daar één nacht gestaan. [NAAM] denkt dat de fiets door iemand anders uit het rek is
gehaald. De commissie overweegt hiertoe het volgende.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets niet met een wiel in de wielsleuf stond en dus buiten de voorziening is aangetroffen.
Voor de handhaver is bepalend hoe hij de fiets aantreft. Het komt helaas voor dat in het rek
geplaatste fietsen eruit worden gehaald zodat iemand anders zijn of haar fiets op die plek in het
rek kan zetten. Hoe vervelend dit voor bezwaarde ook is, het is haar verantwoordelijkheid om de
fiets zo te stallen dat dit niet kan gebeuren. Ook als een (ketting)slot gebruikt wordt om de fiets
aan het rek te bevestigen, moet dat slot zó bevestigd worden dat niet teveel ruimte bestaat om de
fiets uit het rek te halen.

Toen bezwaarde de volgende dag de fiets weer nodig had, was deze ineens weg. De fiets was
meegenomen naar het Fietsdepot, omdat deze volgens het besluit niet in de daarvoor bestemde
voorziening stond. De commissie overweegt hiertoe het volgende.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. Dat de eigenaar van de fiets niet binnen die termijn de overtreding ongedaan heeft
kunnen maken, doet daar niet aan af. Bovendien heeft de Rechtbank Amsterdam met de uitspraak
van 26 september 2018 te kennen gegeven dat het verlenen van een begunstigingstermijn van één
uur niet onredelijk is, in het geval van binnen het aangewezen gebied buiten de daarvoor
bestemde voorziening geparkeerde fietsen.2

Bezwaarde wil graag haar geld terug. De commissie overweegt hiertoe het volgende.

De commissie overweegt dat het voor risico van degene die haar fiets stalt hoort te blijven, dat de
fiets door een ander verplaatst kan worden als zij de fiets niet zo bevestigt dat dat niet kan
gebeuren. De schade die zij daardoor heeft geleden, dient dan ook voor haar rekening te blijven.
De commissie is van mening dat de overtreding bezwaarde is toe te rekenen, zodat de last haar
terecht is opgelegd en de kosten van de bestuursdwang ook op haar verhaald mochten worden.

2 Rb Amsterdam, 26 september 2018, ECLI:NL:RBAMS:2018:7511.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mevrouw [NAAM]