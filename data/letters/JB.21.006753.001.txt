Advies van de bezwaarschriftencommissie Juridisch Bureau
Aan           Het college van burgemeester en wethouders van de gemeente Amsterdam
Zaaknummer    JB.21.006753.001
Datum         3 juni 2021
Onderwerp     Advies naar aanleiding van het bezwaarschrift van [NAAM]

Geacht college,

1. Inleiding
Op 24 februari 2021 heeft de handhaver, namens u, de fiets van [NAAM] (hierna: bezwaarde)
verwijderd van de locatie Overleg te Amsterdam en opgeslagen bij het Fietsdepot. De fiets was
volgens het besluit een verwaarloosde fiets. Het besluit is op 21 januari 2021 bekendgemaakt. Tegen
dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  het verzoek om kostenvergoeding af te wijzen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] stelt dat haar fiets onterecht is verwijderd. [NAAM] geeft aan dat de fiets er
net stond en direct is meegenomen. [NAAM] stelt dat de fiets is neergezet op
maandagavond 22 februari 2021 na haar werk vanwege werkzaamheden in haar box. Op
24 februari 2021 wilde zij de fiets weer gebruiken en bleek deze spoorloos. Inclusief het
hangslot, aangeschaft in augustus 2020, waarmee de fiets tegen een nietje vast stond.
Het enige dat was achtergebleven is het zadelhoesje.
. [NAAM] geeft aan dat bij het ophalen bleek dat de fiets was meegenomen op basis van
'verwaarlozing', hetgeen ook door een medewerker als twijfelachtig werd beschouwd.
[NAAM] stelt dat er geen sprake van verwaarlozing is. Het stuur is door bezwaarde met
opzet schuin gedraaid om in de box neer te kunnen zetten. De fiets had geen lege banden,
misschien wat zachte banden. De spaken waren intact en de remmen waren oké, een kant
moest wel een keer een nieuw kabeltje hebben. Verder had volgens bezwaarde het
zadelhoesje er nog op moeten zitten maar deze was blijkbaar door manipulatie van de
handhavers losgeraakt en het hangslot was doorgezaagd.

. [NAAM] stelt dat de verwijdering van haar fiets voor ongemak heeft gezorgd.
[NAAM] verzoekt om vergoeding van de administratiekosten van het Fietsdepot van ?
22,50, het doorgeslepen slot wat gekocht is in augustus 2020 van ? 29,- en immateriële
kosten vanwege de schrik dat haar fiets weg was en het niet kunnen gebruiken van de
fiets en tenslotte het vervoer naar het Fietsdepot met een geleende auto om de fiets op te
halen.

4. Horen van bezwaarde
Op 1 juni 2021 is er telefonisch contact geweest met bezwaarde. [NAAM] heeft ingestemd met
telefonisch horen. [NAAM] heeft hetgeen gesteld in haar bezwaarschrift herhaald en
benadrukt. Voorts heeft zij samengevat het volgende aangevoerd:
. [NAAM] was verbaasd dat de fiets dezelfde dag is meegenomen als dat de sticker is
aangebracht, zoals ook te zien is op het kennisgevingsbesluit.

5. Juridisch kader
Ingevolge artikel 4.27 lid 2 onder b van de Algemene Plaatselijke Verordening (APV) is het
verboden fietsen of bromfietsen, die rijtechnisch in onvoldoende staat van onderhoud en in een
kennelijke verwaarloosde toestand verkeren, op of aan de weg te laten staan.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
De openbare ruimte is schaars en daarom niet bedoeld voor het opslaan van goederen die niet
gebruikt worden. Verwaarloosde fietsen nemen niet alleen schaarse fietsparkeerruimte in, ze doen
ook afbreuk aan het aanzien van de openbare ruimte. Een fiets is verwaarloosd als de fiets
rijtechnisch in onvoldoende staat van onderhoud én in een kennelijk verwaarloosde toestand
verkeert. Rijtechnisch in onvoldoende staat van onderhoud betekent dat er niet direct op gefietst
kan worden. In kennelijk verwaarloosde toestand betekent dat duidelijk is dat de fiets niet
gebruikt of onderhouden wordt. De eigenaar zou de fiets nog wel kunnen laten repareren, maar
neemt daar kennelijk niet de moeite voor.

Uit de toelichting van Handhaving blijkt dat de banden van de fiets leeg waren, de remmen en de
richting van het stuur defect. Daarnaast blijkt uit de foto's die door de handhaver zijn gemaakt dat
het zadel kapot is en het spatbord achter scheef zit. Er kon dus niet direct op de fiets gefietst
worden en de fiets werd niet gebruikt of onderhouden.

Overtreding van artikel 4.27 lid 2 onder b van de APV staat hiermee vast.

Indien een fiets in verwaarloosde toestand wordt aangetroffen, krijgt de eigenaar vanaf het
aanbrengen van de sticker twee weken de tijd om de fiets te verwijderen. Uit het
constateringsformulier blijkt dat de sticker op 21 januari 2021 is aangebracht. Na afloop van de
begunstigingstermijn is de fiets nog steeds met de eerder geconstateerde gebreken aangetroffen.
De fiets van bezwaarde is vervolgens op 24 februari 2021 verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde stelt dat de fiets is neergezet op maandagavond 22 februari 2021 na haar werk
vanwege werkzaamheden in haar box. Op 24 februari 2021 wilde zij de fiets weer gebruiken en
bleek deze spoorloos. Inclusief het hangslot, aangeschaft in augustus 2020, waarmee de fiets
tegen een nietje vast stond. Het enige dat was achtergebleven is het zadelhoesje. [NAAM] was
verbaasd dat de fiets dezelfde dag is meegenomen als dat de sticker is aangebracht, zoals ook te
zien is op het kennisgevingsbesluit. De commissie overweegt hiertoe het volgende.

Op het kennisgeving besluit en op het constateringsformulier is per abuis alleen de datum van
verwijdering opgenomen. Dit betreft een registratiefout. Volgens de uitspraak van 10 oktober
2016 Rechtbank Den Haag is de sticker op de fiets het besluit.1 Op de foto's die op het moment
van stickeren van de fiets door de handhaver zijn gemaakt, is te zien dat de fiets van bezwaarde
voorzien was van een sticker. Herhaald wordt dat blijkt dat de sticker op 21 januari 2021 is
aangebracht. Op de sticker staat vermeld dat de fiets verwijderd wordt vanaf 6 februari 2021. Uit
het constateringsformulier blijkt dat de fiets op 24 februari 2021 is verwijderd. Nu uit het
constateringsformulier volgt dat er wel degelijk een besluit met een begunstigingstermijn is
gegeven, wordt het bezwaar van bezwaarde niet gevolgd.

Bezwaarde geeft aan dat bij het ophalen bleek dat de fiets was meegenomen op basis van
'verwaarlozing', hetgeen ook door een medewerker als twijfelachtig werd beschouwd. [NAAM]
stelt dat er geen sprake van verwaarlozing is. Het stuur is door bezwaarde met opzet schuin
gedraaid om in de box neer te kunnen zetten. De fiets had geen lege banden, misschien wat
zachte banden. De spaken waren intact en de remmen waren oké, een kant moest wel een keer
een nieuw kabeltje hebben. Verder had volgens bezwaarde het zadelhoesje er nog op moeten
zitten maar deze was blijkbaar door manipulatie van de handhavers losgeraakt en het hangslot
was doorgezaagd. De commissie overweegt hiertoe het volgende.

Herhaald wordt dat uit het constateringsformulier en de foto's blijkt dat de banden van de fiets
leeg waren, de remmen en de richting van het stuur defect. Daarnaast blijkt uit de foto's die door
de handhaver zijn gemaakt dat het zadel kapot is en het spatbord achter scheef zit. Er kon dus niet
direct op de fiets gefietst worden en de fiets werd niet gebruikt of onderhouden. De tekst op de
sticker is, mede gelet op de staat van de fiets, zodanig dat voldoende duidelijk is dat de fiets
vanwege een kennelijk verwaarloosde toestand zou worden verwijderd. [NAAM] kon
redelijkerwijs begrijpen wat van haar werd verwacht. [NAAM] had de fiets kunnen herstellen of

1 Rechtbank Den Haag 10 oktober 2016, ECLI:NL:RBDHA:2016:12168.

uit de openbare ruimte kunnen verwijderen. Dat bezwaarde dergelijk handelen heeft nagelaten,
komt voor haar rekening.

6.3 Ten aanzien van de kosten
Bezwaarde stelt dat de verwijdering van haar fiets voor ongemak heeft gezorgd. [NAAM]
verzoekt om vergoeding van de administratie kosten van het Fietsdepot van ? 22,50, het
doorgeslepen slot wat gekocht is in augustus 2020 van ? 29,- en immateriële kosten vanwege de
schrik dat haar fiets weg was, het niet kunnen gebruiken van de fiets en tenslotte het vervoer naar
het Fietsdepot met een geleende auto om de fiets op te halen. De commissie overweegt hiertoe
het volgende.

Ten aanzien van de door bezwaarde gemaakte kosten wordt overwogen dat bezwaarde alleen in
aanmerking komt voor een vergoeding, indien blijkt dat niet de juiste procedure voor verwijdering
is gevolgd. Hiervan is geen sprake. De commissie adviseert daarom geen kosten toe te kennen.
Daarnaast wordt opgemerkt dat de handhavers het (ketting)slot hebben doorgeslepen om de fiets
te kunnen verwijderen. Aangezien de fiets terecht is verwijderd komt deze schade niet voor
vergoeding in aanmerking. Hoewel het betreurenswaardig is dat bezwaarde haar slot niet meer
kan hergebruiken, leidt dit niet tot een kostenvergoeding.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor vergoeding van
de gemaakte kosten.

Adviseur,

Mw. [NAAM]