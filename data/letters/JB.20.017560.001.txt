Advies van de bezwaarschriftencommissie Juridisch Bureau
Aan           Het college van burgemeester en wethouders van de gemeente Amsterdam
Zaaknummer    JB.20.010688.001
Datum         12 januari 2021
Onderwerp     Advies naar aanleiding van het bezwaarschrift van [NAAM] college,

1. Inleiding
Op 7 mei 2020 heeft de handhaver, namens u, de fiets van [NAAM] (hierna: bezwaarde)
verwijderd van de locatie Egelenburg te Amsterdam en opgeslagen bij het Fietsdepot. De fiets was
volgens het besluit een verwaarloosde fiets. Het besluit is op 21 april 2020 bekendgemaakt. Tegen
dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar gegrond te verklaren-
.  het bestreden besluit in te trekken-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De [NAAM] heeft in de maand mei 2020 telefonisch contact gehad met het Fietsdepot en hij heeft
in de periode juni 2020 tot en met september 2020 verschillende e-mails naar het Fietsdepot
gestuurd. Samengevat heeft bezwaarde het volgende aangegeven:
. [NAAM] stelt dat de gemeente in coronatijd zijn goede fiets heeft ontvreemd op 7 mei
2020 door het slot door te knippen en deze weg te voeren.
.  De fiets is uit een fietsenrek verwijderd en was niet verwaarloosd. [NAAM] had er
recent nog dure fietstassen op laten maken van ? 50,-.
. [NAAM] woont in Buitenveldert in een appartementencomplex. Er zijn daar
fietsenrekken geplaatst onder het afdak van het genoemde complex.  De fietsen staan
hierdoor droog en zijn niet onderhevig aan corrosievorming. Tegen deze achtergrond
heeft bezwaarde enige tijd geleden besloten zijn fiets niet langer in de bergruimte, maar
in een van deze rekken onder het afdak neer te zetten. Dit stelt hem in staat de fiets nog
makkelijker te gebruiken en dit is goed voor zijn gezondheid. Daarnaast is het ook goed
voor het milieu, aangezien bezwaarde minder gebruik hoeft te maken van de auto.

. [NAAM] geeft aan dat er op zijn fiets twee sloten zitten. Een standaardslot en een zeer
forse schakelketting waarmee zijn fiets aan een van de genoemde fietsenrekken is
bevestigd. Niet zo lang geleden heeft bezwaarde kostbare lichtgrijze fietstassen van een
speciale duurzame stof laten plaatsen. Zodoende kan hij met de fiets vaker boodschappen
doen en de auto laten staan.
.  Onlangs constateerde bezwaarde dat de fiets verdwenen was. Hij nam hierbij aan dat de
fiets gestolen was. Enige tijd later kwam hij op het spoor van het Fietsdepot. [NAAM]
heeft met twee medewerkers van het Fietsdepot contact gehad. Door een medewerker is
gesteld dat de fiets er goed uitzag en dit kan ook door meerdere buurtbewoners worden
bevestigd.
. [NAAM] is dan ook verontwaardigd over het handelen van de gemeente. Dit acht hij
strijdig met verschillende rechtsregels en dwingende adviezen van de overheid. Temeer
daar we midden in het Corona-tijdperk zitten en bezwaarde de waarschuwingen en
geboden nauwgezet ter harte heeft genomen en opgevolgd. Daarom is bezwaarde de
afgelopen periode zoveel mogelijk binnengebleven en heeft hij de fiets derhalve niet
gebruikt. Bovendien is er volgens bezwaarde expliciet gewaarschuwd om voorzichtig te
zijn met fietsen, aangezien dit in coronatijd niet zonder risico is. Het wordt op fietspaden
steeds drukker en er meer wordt ingehaald, wat het besmettingsrisico verhoogt.
. [NAAM] wenst de fiets kosteloos terug te krijgen. Hij gaat er hierbij vanuit dat de fiets
en de fietstas door het doorknippen van het slot, het inladen, het transport en de opslag in
het Fietsdepot geen schade heeft ondervonden en (nog) steeds in de goede staat
verkeren.
. [NAAM] merkt op dat hij meerdere malen geen reactie heeft ontvangen op zijn eerdere
schrijven. Hij moest daardoor ook extra kosten maken met de auto.

Naar aanleiding van het contact heeft een medewerker van het Fietsdepot op 8 juli 2020
bezwaarde (nogmaals) verteld dat bezwaarde de fiets op kon halen, of kon laten thuisbezorgen,
tegen betaling. De fiets zou worden bezwaard tot 1 september 2020. Ook is bezwaarde op de
hoogte gesteld van de bezwaarprocedure.

4. Horen van bezwaarde
Op 2 november 2020 heeft de commissie bezwaarde per e-mail op de hoogte gebracht dat het
dossier in de bezwaarprocedure behandeld zal worden. Per e-mail van 3 november 2020 heeft de
commissie bezwaarde op de hoogte gesteld dat er geen aanwijzingen voor verwaarlozing van de
fiets zijn geregistreerd en dat bezwaarde in beginsel in aanmerking komt voor een
kostenvergoeding. [NAAM] is de gelegenheid geboden om de bezwaren verder toe te lichten
en de eventuele kosten te onderbouwen. Op 12 november 2020 is aan bezwaarde een e-mail met
herinnering gestuurd. Per e-mail van 15 november 2020 heeft bezwaarde de bezwaren herhaald en
daarnaast het volgende samengevat aangegeven:
.  Op 2 en 3 november 2020 heeft hij twee e-mails ontvangen van het Juridisch Bureau die
hem zeer overvallen hebben. Dit aangezien hij gedurende een periode van circa zes
maanden niet serieus genomen is door de gemeente Amsterdam.

.  Toen de fiets van bezwaarde in mei 2020 was verwijderd, dacht hij dat deze gestolen was.
[NAAM] was hier erg van geschrokken. Dit tastte zijn veiligheidsgevoel aan. [NAAM]
ontdekte dat de fiets was verwijderd en hij heeft contact opgenomen met het Fietsdepot.
Daar heeft hij de situatie uitgelegd en beargumenteerd dat de fiets niet verwaarloosd was.
Vervolgens heeft de medewerker van het Fietsdepot tijdens dit gesprek digitale foto's van
de fiets opgevraagd en bekeken, waarna deze met verbazing zei `dat de fiets er niet
verwaarloosd uitziet'. De medewerker heeft bezwaarde toen gewezen op de
bezwaarprocedure en aangegeven dat de fiets tegen betaling kon worden opgehaald.
[NAAM] heeft hierover direct zijn verbijstering geuit. [NAAM] wenste de fiets
kosteloos thuisbezorgd te krijgen en hij wenste niet te betalen. De medewerker ging daar
niet in mee. [NAAM] voelde zich door de opmerkingen die hierop volgden gekleineerd.
In de maanden na dit gesprek heeft deze zaak bezwaarde dagelijks beziggehouden.
[NAAM] heeft aangaande deze affaire dan ook de nodige emoties doorgemaakt. Dit is
volgens hem te wijten aan de onzorgvuldigheid, arrogantie en het autoritaire gedrag van
de gemeente. Veelal werden zijn acties genegeerd.
. [NAAM] heeft een opsomming meegestuurd van de keren dat hij contact heeft gezocht
met het Fietsdepot. In die periode is er niets gedaan met de informatie en
contactverzoeken van bezwaarde. Hierdoor is zijn verontwaardiging richting gemeente
Amsterdam verder toegenomen. [NAAM] vindt het bezwaarlijk dat er na zes maanden
wordt gezegd dat hij het toch bij het rechte eind heeft. Hij vindt dat het passend zou zijn
geweest als de gemeente Amsterdam eerst haar excuses had aangeboden. Dat dat niet
gebeurd is, heeft zijn vertrouwen in dit gremium verder geschaad.
. [NAAM] merkt op dat hij is benaderd door het Fietsdepot voor de bezorging van zijn
fiets. [NAAM] vraagt zich af of hij daarvoor moet betalen en of hij de fiets weer in de
fietsenrekken op de locatie kan zetten. Ook wenst bezwaarde te weten of de fiets nog in
dezelfde staat als zes maanden geleden verkeert.
.  Verder geeft bezwaarde aan dat met een kostenvergoeding rekening gehouden dient te
worden met het feit dat een half jaar het gebruiksgenot van de fiets is ontnomen, de tijd
die deze hele affaire hem heeft gekost, de (grote) ergernis die deze zaak bij hem heeft
veroorzaakt en het geschade vertrouwen in de gemeente Amsterdam. Overigens heeft
bezwaarde geen factuur van het (doorgeslepen) schakelslot of facturen van de
briefkosten. Ook kan hij moeilijk bepalen welk deel van de benzinekosten verband houden
met het doen van zijn boodschappen.
.  Ten slotte merkt bezwaarde op dat er mogelijk ook andere Amsterdammers zijn, waarvan
de niet verwaarloosde fiets is verwijderd door het Fietsdepot. Niet denkbeeldig is dat
velen van hen er vanuit zijn gegaan dat hun fiets gestolen is. Indien zij vervolgens niet op
het spoor van het Fietsdepot zijn gezet dan zullen zij hun fiets nooit meer terugzien. Dit is
kwalijk. [NAAM] roept gemeente Amsterdam derhalve op de procedure in deze met
spoed te herzien.

Per e-mail van 24 november 2020 heeft bezwaarde samengevat het volgende aangegeven:
. [NAAM] vindt het teleurstellend dat hij geen excuses heeft ontvangen voor het uiterst
onzorgvuldige handelen van de gemeente Amsterdam. Daarnaast heeft hij op veel vragen

geen antwoord ontvangen. [NAAM] vindt dat de gemeente Amsterdam, voordat zij de
fiets terugbrengt, er eerst op moet toezien dat de staat van de fiets door de acties niet
nadelig is beïnvloed.  Deze affaire overziende vindt bezwaarde het handelen van de
gemeente Amsterdam niet zorgvuldig. Hij zou graag, voordat hij een afspraak met het
Fietsdepot maakt voor het teruggeven van de fiets, eerst een bevredigende reactie van de
gemeente Amsterdam ontvangen.

Per e-mail van 1 december 2020 zijn de foto's van de fiets van bezwaarde toegestuurd en is aan
hem de gangbare procedure voor het terugkrijgen van de fiets en de bezwaarprocedure nogmaals
uitgelegd. [NAAM] is in de gelegenheid gesteld om de fiets voor het eind van het jaar 2020
terug te halen.

[NAAM] heeft per e-mail van 1, 3 en 8 december 2020 benadrukt dat hij eerst excuses wenst te
ontvangen alvorens hij andere stappen zal ondernemen. Ook heeft hij de bezwaren en
standpunten, zoals eerder vermeld, herhaald.

5. Juridisch kader
Ingevolge artikel 4.27 lid 2 onder b van de Algemene Plaatselijke Verordening (APV) is het
verboden fietsen of bromfietsen, die rijtechnisch in onvoldoende staat van onderhoud en in een
kennelijke verwaarloosde toestand verkeren, op of aan de weg te laten staan.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
De openbare ruimte is schaars en daarom niet bedoeld voor het opslaan van goederen die niet
gebruikt worden. Verwaarloosde fietsen nemen niet alleen schaarse fietsparkeerruimte in, ze doen
ook afbreuk aan het aanzien van de openbare ruimte. Een fiets is verwaarloosd als de fiets
rijtechnisch in onvoldoende staat van onderhoud én in een kennelijk verwaarloosde toestand
verkeert. Rijtechnisch in onvoldoende staat van onderhoud betekent dat er niet direct op gefietst
kan worden. In kennelijk verwaarloosde toestand betekent dat duidelijk is dat de fiets niet
gebruikt of onderhouden wordt. De eigenaar zou de fiets nog wel kunnen laten repareren, maar
neemt daar kennelijk niet de moeite voor.

Uit de toelichting en de foto's van Handhaving blijkt niet dat de fiets van bezwaarde verwaarloosd
was. Er is daarom in dit specifieke geval niet met zekerheid te stellen dat er sprake was van een
overtreding en dat de juiste procedure voor verwijdering is gevolgd. De commissie adviseert

daarom het bezwaarschrift gegrond te verklaren. [NAAM] komt in beginsel in aanmerking voor
een kostenvergoeding.

6.2 Ten aanzien van de kosten
De commissie heeft in november 2020 contact opgenomen met het Fietsdepot om de fiets bij
bezwaarde kosteloos thuis te laten bezorgen. Helaas is het Fietsdepot niet gelukt om met
bezwaarde in contact te komen om een bezorgafspraak te maken, na meerdere pogingen per e-
mail en de telefoon. Het Fietsdepot heeft daarom bezwaarde de gelegenheid geboden om zelf
contact op te nemen voor een bezorgafspraak. [NAAM] is daarvan ook meerdere malen op de
hoogte gebracht en eraan herinnerd. De commissie overweegt op grond van bovenstaande dat
het niet ophalen of niet thuisbezorgen van de fiets voor risico van bezwaarde blijft.  Ten aanzien
van het verzoek om excuses wordt opgemerkt dat het verzoek bij de betreffende afdeling van
Handhaving is neergelegd. Dit is aan bezwaarde ook medegedeeld.

Ten aanzien van de vergoeding van de schade aan het schakelslot, de briefkosten en de
benzinekosten wordt het volgende opgemerkt. [NAAM] heeft zijn bezwaren niet
geconcretiseerd en nader met stukken onderbouwd. Daarmee is onvoldoende vast te stellen wat
de kosten zijn.

Ten aanzien van de vergoeding voor de immateriële schade wordt opgemerkt dat het spijtig is dat
bezwaarde gedurende zes maanden lang met de situatie is bezig geweest. Vooropgesteld dient te
worden dat op de website van de gemeente Amsterdam duidelijk staat vermeld dat de
bezwaarprocedure de aangewezen wijze is om in te gaan tegen de verwijdering van de fiets. Ook
de medewerkers van het Fietsdepot hebben bezwaarde daarop gewezen. Overwogen wordt dat
de tijd die iemand kwijt is met het schrijven van het bezwaar en alles wat daaruit voortvloeit
gevolg is van deelname aan het maatschappelijk verkeer. Uit de jurisprudentie valt af te leiden dat
de tijd die bezwaarde heeft gestoken in het opstellen en indienen van het bezwaarschrift en de
mogelijke frustratie dat het heeft veroorzaakt niet voor vergoeding in aanmerking komen.1

Wellicht ten overvloede wordt opgemerkt dat van een verkeersdeelnemer mag immers worden
verwacht dat hij onderzoek doet naar de ter plaatse geldende regels voor het parkeren van fietsen
in Amsterdam. Indien een fiets wordt geparkeerd op een locatie dat valt binnen een aangewezen
gebied, dan zijn daar de parkeerregels voor fietsen van toepassing.

7. Conclusie
Op grond van het voorgaande is de commissie van oordeel dat het bezwaar gegrond is en dat het
bestreden besluit dient te worden ingetrokken. [NAAM] komt niet in aanmerking voor een
kostenvergoeding.

1 Gerechtshof Den Haag 10 juni 2014, ECLI:NL:GHDHA:2014:2134.

Adviseur,

Mw. [NAAM]