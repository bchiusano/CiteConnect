Advies van de bezwaarschriftencommissie Juridisch Bureau
Aan           Het college van burgemeester en wethouders van de gemeente Amsterdam
Zaaknummer    JB.20.003809.001
Datum         23 april 2020
Onderwerp     Advies naar aanleiding van het bezwaarschrift van [NAAM]

Geacht college,

1. Inleiding
Op 4 maart 2020 om 11:05 uur heeft de handhaver, namens u, de fiets van [NAAM] (hierna:
bezwaarde) verwijderd van de locatie Kinkerstraat te Amsterdam en opgeslagen bij het Fietsdepot.
De fiets van [NAAM] stond volgens het besluit niet geparkeerd in de daarvoor bestemde
voorziening. Het besluit is op 4 maart 2020 om 08:10 uur bekendgemaakt. Tegen dit besluit is tijdig
een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren uit het bezwaarschrift als volgt:
. [NAAM] stelt dat zijn fiets onterecht is weggehaald van de locatie Kinkerstraat.
. [NAAM] geeft aan dat zijn fiets geparkeerd stond aan een fietsenstang.
. [NAAM] geeft aan dat er nergens op een bord staat aangegeven dat hij zijn fiets niet
aan die stang mag vastmaken.
. [NAAM] geeft aan dat in de Kinkerstraat fietsen altijd eerst een sticker op het stuur
krijgen. Op de sticker staat dat je de fiets moet weghalen als de fiets verkeerd staat.
. [NAAM] stelt dat volgens het Handboek Handhaving fietsparkeren alleen fietsen
mogen worden verwijderd als een fiets gevaarlijk of hinderlijk parkeert en daardoor de
doorgang belemmeren. Ook mag volgens [NAAM] een gestalde fiets de veiligheid,
doorstroming of het zicht voor het verkeer niet hinderen of belemmeren. Ook is het
vastmaken van je fiets aan bomen volgens [NAAM] niet toegestaan.

Op 6 maart 2020 heeft [NAAM] nogmaals een bezwaarschrift ingediend. [NAAM] herhaalt
hetgeen hij in zijn eerdere bezwaarschrift heeft benoemd. [NAAM] heeft daarnaast
samengevat het volgende aangevoerd:
. [NAAM] stelt dat hij zijn fiets op dinsdagavond heeft geparkeerd en woensdagochtend
is zijn fiets verwijderd.
. [NAAM] stelt dat er nooit een verwijderlabel op zijn fiets is geplakt zoals is aangegeven
in het Fiets Handboek reglement onder kopje 6.2.
. [NAAM] geeft aan dat zijn fiets stond geparkeerd tegen een stang die een boom
omsingeld. [NAAM] geeft aan dat het stangen zijn om mensen te weerhouden om hun
fiets tegen de boom te parkeren.
. [NAAM] geeft aan dat artikel 4.2 van het Fiets Parkeerhandboek aangeeft dat het
vastmaken van fietsen aan bomen verboden is, maar dat zijn fiets niet aan een boom
vaststond, maar aan een stang.
. [NAAM] stelt dat hij geen enkel punt in het Fiets Parkeerhandboek heeft geschonden.
. [NAAM] geeft aan dat als de fiets daar niet mag staan, er een bord moet worden
geplaatst.
. [NAAM] is van mening dat de gemeente duidelijkere regels moet maken of meer
fietsrekken moet plaatsen.

4. Horen van [NAAM]
Op 30 maart 2020 is er telefonisch contact geweest met [NAAM]. [NAAM] heeft ingestemd
met telefonisch horen. [NAAM] herhaalt hetgeen hij in zijn bezwaarschriften heeft benoemd.
[NAAM] heeft daarnaast samengevat het volgende aangevoerd:
. [NAAM] geeft aan dat er in de Kinkerstraat te weinig plek is om je fiets neer te zetten.
. [NAAM] geeft aan dat er altijd fietsen tegen de stangen aan staan geparkeerd.
[NAAM] geeft aan dat die fietsen niet worden weggehaald.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek of fietsparkeervak) mogen
worden geparkeerd. Door het intensief gebruik en hoge fietsparkeerdruk is het gebied
Kinkerstraat te Amsterdam door het college van burgemeester en wethouders aangewezen als
gebied waarin het verboden is om fietsen buiten de daarvoor bestemde voorzieningen te
parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

1 Gemeenteblad van 18 september 2018,nr 197814, 'Uitvoering van een gebiedsaanwijzing op grond van art. 4, lid 3 Algemene
Plaatselijke Verordening APV ter beperking van het (brom)fietsparkeren in de openbare ruimte in het belang van de veiligheid en
ter voorkoming van hinder, gemeente Amsterdam''

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied rond de Kinkerstraat
gebruik maken de ruimte te geven. Door middel van informatieborden wordt gewezen op het
verbod om buiten de rekken te parkeren.

[NAAM] voert aan dat de fiets op de locatie Kinkerstraat was geparkeerd aan een fietsenstang.
Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond naast een boom aan een
stang geparkeerd, dat bedoeld is ter bescherming van een boom. Voor een handhaver is bepalend
hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 4 maart 2020 om 08:10 uur is aangebracht. De fiets is op 4 maart 2020 om 11:05 uur
verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] stelt dat zijn fiets onterecht is weggehaald van de locatie Kinkerstraat. [NAAM]
geeft aan dat zijn fiets geparkeerd stond aan een fietsenstang, dat mensen weerhoudt om hun
fiets tegen de boom te parkeren. Volgens [NAAM] is het vastmaken van je fiets aan een boom
niet toegestaan. [NAAM] geeft aan dat hij zijn fiets niet aan een boom heeft vastgemaakt, maar
aan een stang. [NAAM] stelt dat hij geen enkel punt in het Fiets Parkeerhandboek heeft
geschonden en dat er nergens op een bord staat aangegeven dat hij zijn fiets niet aan die stang
mag vastmaken. [NAAM] geeft aan dat als de fiets daar niet mag staan, er een bord moet
worden geplaatst en de gemeente duidelijkere regels moet maken of meer fietsrekken moet
plaatsen. [NAAM] is van mening dat er in de Kinkerstraat te weinig plek is om je fiets neer te
zetten. De commissie overweegt hiertoe het volgende.

In de Kinkerstraat wordt door middel van verschillende informatieborden gewezen op het verbod
om buiten een daarvoor bestemde voorziening te parkeren. Het zijn echter niet de borden die het
parkeerverbod in het leven roepen. Het is de bevoegdheid in de APV en het Aanwijzingsbesluit die
maken dat er een bepaald regime geldt in het gebied. Het al dan niet aanwezig zijn van een bord
doet daarom niet af aan de geldende regels.2 Binnen aangewezen gebieden moet een fiets op de
juiste manier in een fietsparkeervoorziening worden gezet. Dit kan een parkeervak (wit omlijnd
vak), fietsnietje, fietsenrek (wiel moet in de wielsleuf) of fietsenstalling zijn. De stang waartegen
bezwaarde zijn fiets heeft geparkeerd, is bedoeld om een boom te beschermen en is geen
fietsparkeervoorziening. Wanneer fietsen tegen de stang bij de boom worden geparkeerd, is er
een kans dat de boom beschadigd raakt. Indien er op de betreffende locatie geen vrije plek
voorhanden is betekent dit nog niet dat een fiets buiten de voorziening mag worden geplaatst.
Het is bekend dat de fietsparkeerdruk in het gebied rond de Kinkerstraat hoog is. Er is echter op
loopafstand van het gebied vaak nog wel een voorziening te vinden waar wel ruimte is om de fiets
te parkeren.

[NAAM] stelt dat volgens het Handboek Handhaving fietsparkeren alleen fietsen mogen
worden verwijderd als een fiets gevaarlijk of hinderlijk parkeert en daardoor de doorgang
belemmeren of als een gestalde fiets de veiligheid, doorstroming of het zicht voor het verkeer niet
hindert of belemmert. De commissie overweegt hiertoe het volgende.

De plek waar [NAAM] zijn fiets heeft geparkeerd, valt onder het aangewezen gebied. Dit
betekent dat fietsen die buiten de daarvoor bestemde parkeervoorzieningen staan geparkeerd,
kunnen worden verwijderd. Het veroorzaken van hinder en/of gevaar is hiervoor geen vereiste.

[NAAM] stelt verder dat zijn fiets op dinsdagavond heeft geparkeerd en woensdagochtend zijn
fiets is verwijderd. [NAAM] geeft aan dat in de Kinkerstraat fietsen altijd eerst een sticker op
het stuur krijgen waarop staat dat je de fiets moet weghalen als de fiets verkeerd staat.
[NAAM] stelt dat er nooit een verwijderlabel op zijn fiets is geplakt zoals is aangegeven in het
Fiets Handboek reglement onder kopje 6.2. De commissie overweegt hiertoe het volgende.

Uit het constateringsformulier en de foto's, die zijn gemaakt door Handhaving ten tijde van de
verwijdering van de fiets, blijkt dat de fiets was voorzien van een sticker. Op de foto, gemaakt bij
binnenkomst van de fiets bij het Fietsdepot, is de sticker op de fiets ook zichtbaar. De commissie
volgt [NAAM] dan ook niet in zijn standpunt.

[NAAM] geeft tot slot aan dat er altijd fietsen tegen de stangen aan staan geparkeerd.
[NAAM] geeft aan dat die fietsen niet worden weggehaald. De commissie overweegt hiertoe
het volgende.

2 Raad van State 2 juli 2014, ECLI:NL:RVS:2014:2398.

[NAAM] geeft aan dat andere in overtreding staande fietsen niet zijn verwijderd. [NAAM]
beroept zich daarmee op het gelijkheidsbeginsel. Overwogen wordt dat dit beroep op het
gelijkheidsbeginsel niet slaagt. De handhavingscapaciteit is beperkt en daarom kunnen niet alle
fietsen die niet correct geparkeerd zijn tegelijkertijd worden verwijderd. Dat andere fietsen niet
zijn verwijderd, leidt er niet toe dat [NAAM] zijn fiets onterecht is verwijderd.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mw. [NAAM]