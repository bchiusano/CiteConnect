Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.21.006708.001
Datum        29 juni 2021
Onderwerp    Advies naar aanleiding van het bezwaarschrift van [NAAM] college,

1. Inleiding
Op 15 maart 2021 om 11:13 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied het NS-station Amsterdam Centraal (Stationsplein) en
opgeslagen bij het Fietsdepot. De fiets stond volgens het besluit niet geparkeerd in de daarvoor
bestemde voorziening. Het besluit is op 15 maart 2021 om 09:40 uur bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] stelt dat op grond van artikel 5:24 lid 4 van de Algemene wet bestuursrecht
(hierna: Awb) in het besluit moet worden vermeld welke termijn hem wordt gegund
waarbinnen hij in de gelegenheid is om maatregelen te nemen om de strijdige situatie op
te heffen. In het besluit van 15 maart 2021 is hier volgens bezwaarde aan niet voldaan.
.  Van een begunstigingstermijn kan alleen worden afgezien indien er sprake is van een
spoedeisende situatie. In het besluit is daarvan geen melding gedaan. [NAAM] is
overigens van mening dat er geen sprake was van een dermate gevaarlijke situatie dat
spoedeisende bestuursdwanguitvoering noodzakelijk was.
.  Daarnaast kan bezwaarde concluderen dat op grond van artikel 4.27 van de Algemene
Plaatselijke Verordening (hierna: APV) zijn fiets, geen doorgang verhinderde, niet de

veiligheid verhinderde, er geen schade ontstaat en de doorgang of uitzicht niet
belemmerd van een ander persoon.

4. Horen van bezwaarde
Per e-mail 17 juni 2021 is het constateringsformulier met de foto's aan bezwaarde toegestuurd en
is bezwaarde in de gelegenheid gesteld om contact op te nemen en zijn bezwaren verder toe te
lichten. [NAAM] heeft hierop niet gereageerd. Per e-mail van 22 juni 2021 is bezwaarde hieraan
herinnerd. [NAAM] heeft wederom niet gereageerd. Het advies is dan ook gebaseerd op de
beschikbare stukken in het dossier.

5. Juridisch kader
Ingevolge artikel 4.27 lid 3 en 4 van de APV kan in het belang van de veiligheid en ter voorkoming
van hinder een gebied worden aangewezen waarin fietsen uitsluitend in de daarvoor bestemde
voorziening (lees: een fietsenrek, fietsparkeervak en fietsnietje) mogen worden geparkeerd. Door
het intensief gebruik en hoge fietsparkeerdruk is het gebied rond het NS-station Amsterdam
Centraal het college van burgemeester en wethouders aangewezen als gebied waarin het
verboden is om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Awb. Op
grond hiervan kunt u een overtreding zelf beëindigen door het meevoeren en opslaan van de fiets,
nadat u de betrokkene in gelegenheid heeft gesteld zelf de overtreding op te heffen. Tevens kunt
u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. Het voorwiel van de fiets van bezwaarde
stond niet in de wielsleuf. Ter verduidelijking wordt benoemd dat indien een fiets met een wiel in
een wielsleuf staat, de fiets niet uit steekt. Uit de foto's blijkt dat de fiets met het achterwiel ruim
uitsteekt. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied, en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 15 maart 2021 om 09:40 uur is aangebracht, en dat de fiets diezelfde dag om 11:13
uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde stelt dat in het besluit moet worden vermeld welke termijn hem wordt gegund
waarbinnen hij in de gelegenheid is om maatregelen te nemen om de strijdige situatie op te
heffen. In het besluit van 15 maart 2021 is hier volgens bezwaarde aan niet voldaan. Van een
begunstigingstermijn kan alleen worden afgezien indien er sprake is van een spoedeisende
situatie. In het besluit is daarvan geen melding gedaan. [NAAM] is overigens van mening dat er
geen sprake was van een dermate gevaarlijke situatie dat spoedeisende bestuursdwanguitvoering
noodzakelijk was. Daarnaast kan bezwaarde concluderen zijn fiets geen doorgang verhinderde,
niet de veiligheid verhinderde, er geen schade ontstaat en de doorgang of uitzicht niet belemmerd
van een ander persoon. De commissie overweegt hiertoe het volgende.

Herhaald wordt dat ingevolge artikel 4.27 lid 3 en 4 van de APV in het belang van de veiligheid en
ter voorkoming van hinder een gebied kan worden aangewezen waarin fietsen uitsluitend in de
daarvoor bestemde voorziening (lees: een fietsenrek, fietsparkeervak en fietsnietje) mogen
worden geparkeerd. Door het intensief gebruik en hoge fietsparkeerdruk is het gebied rond het
NS-station Amsterdam Centraal het college van burgemeester en wethouders aangewezen als
gebied waarin het verboden is om fietsen buiten de daarvoor bestemde voorzieningen te
parkeren.2 De commissie stelt vast dat de fiets van bezwaarde geparkeerd stond in het
aangewezen gebied waar de fiets binnen een daarvoor bestemde parkeervoorziening dient te
staan. De fiets van bezwaarde stond niet met een wiel in de daarvoor bestemde wielsleuf van het
fietsenrek en stond dan ook buiten de voorziening. De fiets stond in overtreding. Het veroorzaken
van hinder of belemmering is geen vereiste en dan ook niet relevant.

Volgens de uitspraak van Rechtbank Den Haag van 10 oktober 2016 is de sticker op de fiets het
besluit.3 Volgens het constateringsformulier is de sticker op 15 maart 2021 om 09:40 uur
aangebracht. Op de sticker staat de termijn vermeld waarbinnen bezwaarde de fiets nog kan
verplaatsen om verwijdering door Handhaving te voorkomen. Herhaald wordt dat indien een fiets

2 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.
3 Rechtbank Den Haag 10 oktober 2016, ECLI:NL:RBDHA:2016:12168.

in een aangewezen gebied buiten een fietsvoorziening wordt aangetroffen, de eigenaar vanaf het
aanbrengen van de sticker één uur de tijd krijgt om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen. Uit het
constateringsformulier volgt dat in dit geval de begunstigingstermijn van één uur op 15 maart
2021 09:40 uur is gegeven en dat de fiets van bezwaarde ruim na afloop van de termijn, op 15
maart 2021 om 11:13 uur nog steeds buiten de fietsvoorziening is aangetroffen. De fiets is mocht
daarom verwijderd worden door de handhavers.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mw. [NAAM]