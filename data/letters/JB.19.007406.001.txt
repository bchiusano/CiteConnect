Advies van de bezwaarschriftencommissie Juridisch Bureau

Aan        Het college van burgemeester en wethouders van de gemeente Amsterdam
Zaaknummer JB.19.007405.001 en JB.19.007406.001
Datum      21 juni 2019
Onderwerp  Advies naar aanleiding van het bezwaarschrift van mevrouw [NAAM] college,

1. Inleiding
Op 1 april 2019 heeft de handhaver, namens u, de fietsen van mevrouw [NAAM] (hierna:
bezwaarde) verwijderd van de locatie Rooseveltlaan en opgeslagen bij het Fietsdepot.
De fietsen van bezwaarde (met barcodes [BSN] en [BSN]) stonden volgens het besluit
langer dan zes weken onafgebroken op dezelfde plaats geparkeerd. De besluiten zijn op 8 maart
2019 bekendgemaakt.

Tegen deze besluiten heeft bezwaarde een bezwaarschrift ingediend, welke door het stadsdeel is
ontvangen op 8 mei 2019. Bij brief van 14 mei 2019 is de ontvangst van het bezwaarschrift
bevestigd.

2. Ontvankelijkheid
Alvorens het bezwaarschrift inhoudelijk kan worden behandeld, dient beoordeeld te worden of het
bezwaarschrift ontvankelijk is. De commissie overweegt daartoe het volgende.

De termijn voor het indienen van een bezwaarschrift is zes weken. De termijn vangt aan op de dag
waarop het besluit is bekendgemaakt. Volgens de uitspraak van 10 oktober 2016 van de rechtbank
Den Haag1 is de sticker op de fiets het besluit. In het onderhavig geval zijn de besluiten
bekendgemaakt op 8 maart 2019. De termijn van het indienen van het bezwaarschrift ving aan op
9 maart 2019. Gelet op artikel 6:7 jo. 6:8 van de Algemene wet bestuursrecht was
19 april 2019 de laatste dag waarop het bezwaarschrift kon worden ingediend. Op 8 mei 2019 is
het bezwaarschrift door het stadsdeel ontvangen. Derhalve is het bezwaarschrift niet tijdig
ingediend.

Vervolgens is de vraag of de termijnoverschrijding verschoonbaar is te achten. Slechts in zeer
bijzondere gevallen wordt het bezwaarschrift bij te late indiening in behandeling genomen.
Bezwaarde dient dan aan te tonen dat het haar niet aan te rekenen is, dat zij te laat is met haar
bezwaarschrift.

1 Rb Den Haag, 10 oktober 2016, ECLI:NL:RBDHA:2016:12168.

Bij brief van 14 mei 2019 is bezwaarde in de gelegenheid gesteld om voor 28 mei 2019 te laten
weten waarom het bezwaarschrift te laat is ingediend. Bij e-mailbericht van 23 mei 2019 gaf
bezwaarde aan dat zij op 8 maart 2019 in het buitenland was. Na een verblijf van 45 dagen in het
buitenland kwam bezwaarde op 4 april 2019 terug naar Nederland. Omdat bezwaarde op reis een
hernia had opgelopen, heeft zij niet direct de fietsen gemist. Zij is namelijk direct doorgereisd naar
Limburg om zich aldaar te laten verzorgen tot 26 april 2019. Bij thuiskomst ontdekte bezwaarde
pas na 26 april 2019 dat de fietsen weg waren. Vervolgens heeft bezwaarde binnen twaalf dagen
bezwaar gemaakt.

De commissie overweegt dat uit de door bezwaarde gegeven toelichting niet is gebleken dat
sprake is van een geldige reden voor het te laat indienen van een bezwaarschrift. Het is de
verantwoordelijkheid van bezwaarde om tijdig een bezwaarschrift in te dienen. De omstandigheid
dat bezwaarde in het buitenland was en vervolgens in Limburg verbleef vanwege een hernia, leidt
niet tot het oordeel dat sprake is van een verschoonbare termijnoverschrijding. In dat geval had
het op de weg van bezwaarde gelegen om adequate maatregelen te treffen om tijdig bezwaar te
maken. Zo had bezwaarde bijvoorbeeld een zaakwaarnemer kunnen aanstellen die binnen de
gestelde termijn namens haar bezwaar had kunnen indienen. Dat dit niet is gebeurd, dient voor
rekening van bezwaarde te blijven.

Gelet op het vorenstaande is de commissie van oordeel dat het bezwaarde kan worden
aangerekend dat zij niet tijdig bezwaar heeft ingediend. Derhalve is geen sprake van een
verschoonbare termijnoverschrijding.

3. Advies
Op grond van het voorgaande adviseert de commissie u:
-  het bezwaarschrift van 8 mei 2019 niet-ontvankelijk te verklaren-
-  de bestreden besluiten in stand te laten.

Adviseur,

[NAAM]