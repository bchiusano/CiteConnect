Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.20.003509.001
Datum        24 maart 2020
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 13 februari 2020 om 17:21 uur heeft de handhaver, namens u, de fiets van [NAAM]
(hierna: bezwaarde) verwijderd uit het gebied rond het Leidseplein te Amsterdam en opgeslagen
bij het Fietsdepot. De fiets van bezwaarde stond volgens het besluit niet geparkeerd in de
daarvoor bestemde voorziening. Het besluit is op 13 februari 2020 om 16:20 uur bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  Het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u de commissie tot dit advies is gekomen.

3. De bezwaren
Samengevat luiden de bezwaren uit het bezwaarschrift als volgt:
. [NAAM] geeft aan dat de bakfiets geparkeerd stond op de Marnixstraat op 13 februari
2020 vanaf 13:50 uur vanwege een opleiding die zij die dag volgde van 14:00 tot 21:00 uur
op het Leidseplein.
. [NAAM] geeft aan dat, vanwege een langdurige verbouwing van de fietsparkeerplaats
op het Leidseplein, het moeilijk is om de fiets te parkeren. Het fietsparkeervak op de
Marnixstraat is volgens bezwaarde om die reden erg vol. Gelukkig kon bezwaarde die
middag een plek vinden aan de rand van het fietsparkeervak. De steunpoot van de fiets
kwam over de rand van de witte streep te staan, omdat de bakfiets breed is. [NAAM] is
van mening dat de fiets voldoende binnen het fietsparkeervak stond. [NAAM] geeft

aan dat het zou kunnen dat iemand anders de fiets heeft verplaatst, waardoor deze meer
buiten het fietsparkeervak is komen te staan.
. [NAAM] geeft aan dat er geen reële gelegenheid wordt geboden aan mensen om hun
fiets te verplaatsen. Een waarschuwingssticker met één uur is volgens bezwaarde
volstrekt onvoldoende voor een situatie waarbij, in het geval van bezwaarde, men acht
uur aanwezig moet zijn op een werk- of opleidingsplek.
. [NAAM] geeft aan dat alle fietsparkeervakken overvol zijn in verband met de
langdurige verbouwing van de fietsparkeerplaats en er geen alternatieve
fietsparkeerplaatsen worden aangeboden.
. [NAAM] geeft aan dat haar fiets niet op de website verlorenofgevonden.nl is geplaatst.
Zij heeft drie keer telefonisch contact gehad met het Fietsdepot. Er werd aangegeven dat
de verwijderde fietsen diezelfde dag op de website werden gezet. Verschillende
medewerkers bevestigden dat de bakfiets niet was meegenomen naar het Fietsdepot.
[NAAM] ging er daarom vanuit dat de fiets gestolen was. De partner van bezwaarde
ging de volgende dag toch naar het Fietsdepot en daar werd de bakfiets wel gevonden. De
bakfiets was dus wel verwijderd, maar niet met een foto op de website
verlorenofgevonden.nl geplaatst. Dit vindt bezwaarde kwalijk en misleidend. Mensen
trekken volgens bezwaarde hierdoor onterecht de conclusie dat hun fiets is gestolen,
terwijl dat niet het geval is.
.  Bij het ophalen van de bakfiets bleek volgens bezwaarde dat twee bloempotten met
narcisbollen, die in de fietstassen zaten, waren beschadigd.
. [NAAM] wenst, gelet op het bovenstaande, het bedrag van ? 22,50 vergoed.

4. Horen van bezwaarde
Op 19 maart 2020 is er telefonisch contact geweest met bezwaarde. [NAAM] heeft samengevat
het volgende aangevoerd:
. [NAAM] geeft aan dat de bakfiets misschien met één poot buiten het fietsparkeervak
stond.
. [NAAM] geeft aan dat het verwarrend is dat op de website verlorenofgevonden.nl staat
dat fietsen binnen 24 uur op de website worden gezet. Na 24 uur stond haar fiets er niet
op.
.  Daarnaast had bezwaarde van drie verschillende medewerkers van het Fietsdepot
gehoord dat haar bakfiets niet bij het Fietsdepot was binnengekomen. [NAAM] dacht
daarom dat haar bakfiets gestolen was en zij was al aan het kijken naar de aanschaf van
een nieuwe bakfiets. De vriend van bezwaarde ging de volgende dag naar het Fietsdepot
om te kijken of de bakfiets er stond. De fiets werd daar gevonden. [NAAM] vindt het
bezwaarlijk dat zij fout geïnformeerd is. Voor hetzelfde geld had bezwaarde al een nieuwe
bakfiets van ? 2500, -  besteld.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek of fietsparkeervak) mogen
worden geparkeerd. Door het intensief gebruik en hoge fietsparkeerdruk is het gebied rond het

Leidseplein door het college van burgemeester en wethouders aangewezen als gebied waarin het
verboden is om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied gebruik maken de ruimte
te geven. Door middel van informatieborden wordt gewezen op het verbod op buiten de rekken te
parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond op de stoep geparkeerd en
niet in een fietsparkeervak. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 13 februari 2020 om 16:20 uur is aangebracht, en dat de fiets diezelfde dag om 17:21
uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] geeft aan dat de bakfiets geparkeerd stond op de Marnixstraat op 13 februari 2020
vanaf 13:50 uur vanwege een opleiding die zij die dag volgde van 14:00 tot 21:00 uur op het
Leidseplein. [NAAM] geeft aan dat, vanwege een langdurige verbouwing van de

1 Gemeenteblad van 3 mei 2016, nr 55896,'Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

fietsparkeerplaats op het Leidseplein, het moeilijk is om de fiets te parkeren. Er worden geen
alternatieve fietsparkeerplaatsen aangeboden. Het fietsparkeervak op de Marnixstraat is volgens
bezwaarde om die reden erg vol. Gelukkig kon bezwaarde die middag een plek vinden aan de rand
van het fietsparkeervak. De steunpoot van de fiets kwam over de rand van de witte streep te
staan, omdat de bakfiets breed is. [NAAM] geeft aan dat de bakfiets misschien met één poot
buiten het vak stond. [NAAM] is van mening dat de fiets voldoende binnen het fietsparkeervak
stond. [NAAM] geeft aan dat het zou kunnen dat iemand anders de fiets heeft verplaatst,
waardoor deze meer buiten het fietsparkeervak is komen te staan. De commissie overweegt
hiertoe het volgende.

De commissie twijfelt niet aan de goede intenties van bezwaarde. Helaas komt het voor dat
fietsen door anderen worden verplaatst. Hoe vervelend dit ook is, verwacht mag worden dat
degene die zijn fiets los in een fietsparkeervak stalt weet dat er een risico op verplaatsing aan
kleeft. Overwogen wordt dat het voor risico van degene die haar fiets stalt hoort te blijven, dat de
fiets door een ander verplaatst kan worden als de fiets los in een fietsparkeervak wordt geplaatst.
Daarnaast merkt de commissie op dat, indien er op de betreffende locatie geen vrije plek
voorhanden is door bijvoorbeeld een verbouwing, dit nog niet betekent dat een fiets buiten het
fietsparkeervak mag worden geplaatst. Er kan ook voor gekozen worden om de fiets, vaak op wat
meer afstand van de bestemming, in een andere parkeervoorziening te stallen.

[NAAM] geeft daarnaast aan dat er geen reële gelegenheid wordt geboden aan mensen om hun
fiets te verplaatsen. Een waarschuwingssticker met één uur is volgens bezwaarde volstrekt
onvoldoende voor een situatie waarbij, in het geval van bezwaarde, men acht uur aanwezig moet
zijn op een werk- of opleidingsplek. De commissie overweegt hiertoe het volgende.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. Dat de eigenaar van de fiets niet binnen die termijn de overtreding ongedaan heeft
kunnen maken in verband met bijvoorbeeld aanwezigheid bij een werk- of opleidingsplek, doet
daar niet aan af. Bovendien heeft de Rechtbank Amsterdam met de uitspraak van 26 september
2018 te kennen gegeven dat het verlenen van een begunstigingstermijn van één uur niet onredelijk
is, in het geval van binnen het aangewezen gebied buiten de daarvoor bestemde voorziening
geparkeerde fietsen.2

[NAAM] geeft aan dat haar fiets niet op de website verlorenofgevonden.nl is geplaatst.
[NAAM] geeft aan dat het verwarrend is dat op de website staat dat fietsen binnen 24 uur op de
website worden gezet. Na 24 uur stond haar fiets er niet op. Daarnaast had ze met drie
verschillende medewerkers van het Fietsdepot contact gehad en te horen gekregen dat haar

2 Rb Amsterdam, 26 september 2018, ECLI:NL:RBAMS:2018:7511.

bakfiets niet bij het Fietsdepot was binnengekomen. Ze dacht daarom dat haar bakfiets gestolen
was en zij was al aan het kijken naar de aanschaf van een nieuwe fiets. De vriend van bezwaarde
ging de volgende dag naar het Fietsdepot om te kijken of de bakfiets er stond. De fiets werd daar
gevonden. [NAAM] vindt het bezwaarlijk dat zij fout geïnformeerd was. Voor hetzelfde geld
had bezwaarde al een nieuwe bakfiets van ? 2500, - besteld. Dit vindt bezwaarde kwalijk en
misleidend. Mensen trekken volgens bezwaarde hierdoor onterecht de conclusie dat hun fiets is
gestolen, terwijl dat niet het geval is. De commissie overweegt hiertoe het volgende.

Hoewel het vervelendis dat bezwaarde de fiets niet meteen op de website verlorenofgevonden.nl
terug kon vinden, doet dit niet af aan de geconstateerde overtreding. Het Fietsdepot is op de
hoogte gebracht van de bezwaren. Het Fietsdepot heeft aangegeven dat geprobeerd wordt om de
verwijderde fietsen binnen 24 tot 28 uur op de website verlorenofgevonden.nl te plaatsen. Het is
vervelend dat bezwaarde haar fiets niet meteen terug kon vinden op de website en dat zij foutieve
informatie heeft gekregen, maar dat maakt het oordeel van de commissie niet anders.

6.3 Ten aanzien van de kosten
Bij het ophalen van de bakfiets bleek volgens bezwaarde dat twee bloempotten met narcisbollen,
die in de fietstassen zaten, waren beschadigd. [NAAM] wenst het bedrag van ? 22,50 voor de
administratiekosten aan het Fietsdepot vergoed. De commissie overweegt hiertoe het volgende.

De commissie merkt op dat het spijtig is dat de bloempotten met narcisbollen zijn beschadigd.
Ten aanzien van de door bezwaarde aan het Fietsdepot betaalde administratiekosten wordt
overwogen dat bezwaarde alleen in aanmerking komt voor een vergoeding, indien blijkt dat niet
de juiste procedure voor verwijdering is gevolgd. Hiervan is geen sprake. De commissie adviseert
daarom geen kostenvergoeding toe te kennen.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mw. [NAAM]