Advies van de bezwaarschriftencommissie Juridisch Bureau
Aan           Het college van burgemeester en wethouders van de gemeente Amsterdam
Zaaknummer    JB.19.018212.001
Datum         4 februari 2020
Onderwerp     Advies naar aanleiding van het bezwaarschrift van [NAAM] college,

1. Inleiding
Op 3 december 2019 om 19.42 uur heeft de handhaver, namens u, de fiets van [NAAM]
(hierna: [NAAM]) verwijderd van de locatie Hirschpassage te Amsterdam en opgeslagen bij het
Fietsdepot. De fiets van [NAAM] stond volgens het besluit niet geparkeerd in de daarvoor
bestemde voorziening. Het besluit is op 3 december 2019 om 18.00 uur bekendgemaakt. Tegen dit
besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren uit het bezwaarschrift als volgt:
. [NAAM] geeft aan dat hij zijn fiets aan een paal had vastgemaakt-
. [NAAM] heeft de fiets volledig te goeder trouw naast de paal op de Hirschpassage
neergezet. Het bord, met de informatie over het verbod om de fiets buiten de voorziening
te parkeren, stond op deze plek verkeerd om-
. [NAAM] heeft verschillende kosten gemaakt. Het betreft een bedrag van ? 22,50 voor
de administratiekosten van het Fietsdepot, een bedrag van ? 16,- voor de taxikosten, een
bedrag van ? 30,- voor zijn opengebroken Abusslot en een bedrag van ? 5,- voor het
beschadigde achterlicht-
. [NAAM] vindt dit alles buiten proportie. Met name in de al erg dure feestmaand.
[NAAM] hoopt op begrip.

4. Horen van [NAAM]
Op 29 januari 2020 is er telefonisch contact geweest met [NAAM]. [NAAM] heeft ingestemd
met telefonisch horen. [NAAM] heeft per e-mail van 4 februari 2020 aanvullende informatie
gestuurd. [NAAM] heeft samengevat het volgende aangevoerd:
. [NAAM] kwam aanfietsen vanaf het Leidseplein en heeft zijn fiets in de Hirschpassage
geparkeerd-
.  Achteraf kwam [NAAM] erachter dat het bord, met de waarschuwing voor het verbod
om buiten de voorziening te parkeren, niet leesbaar was vanaf die kant. [NAAM]
adviseert om de borden aan beide kanten neer te zetten, nu de Hirschpassage ook onder
het aangewezen gebied valt-
. [NAAM] is veel tijd kwijt geweest met het ophalen van de fiets en het schrijven van het
bezwaarschrift.
. [NAAM] heeft een nieuw achterlicht gekocht van ? 6,- bij de Action. [NAAM] heeft
hier geen bon meer van. Het bedrag van ?5,-in het bezwaarschrift is een schatting
geweest. [NAAM] geeft aan dat het hem niet om het geld gaat-
. [NAAM] is teleurgesteld in de gang van zaken. [NAAM] wenst dat de gemeente
Amsterdam de situatie nog eens grondig bestudeert en maatregelen neemt om te
voorkomen dat zoiets vaker gebeurt.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek) mogen worden geparkeerd.
Door het intensief gebruik en hoge fietsparkeerdruk is het gebied rond het Leidseplein door het
college van burgemeester en wethouders aangewezen als gebied waarin het verboden is om
fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied gebruik maken de ruimte
te geven. Door middel van informatieborden wordt gewezen op het verbod om buiten de rekken
te parkeren.

1 Gemeenteblad van 3 mei 2016,nr 55896, 'Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond vastgemaakt aan een paal
en niet in de daarvoor bestemde fietsvoorziening geparkeerd. Voor een handhaver is bepalend
hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 3 december 2019 om 18.00 uur is aangebracht, en is geregistreerd op 3 december
2019 om 18.11 uur in het systeem. De fiets is diezelfde dag om 19.47 uur verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] geeft aan dat, op de plek waar hij zijn fiets aan een paal had vastgemaakt, het
informatiebord met daarop het verbod om fietsen buiten de voorziening te parkeren, verkeerd om
stond. [NAAM] adviseert om de borden aan beide kanten neer te zetten. De Hirschpassage valt
immers onder het aangewezen gebied. [NAAM] heeft de fiets volledig te goeder trouw daar
neergezet. [NAAM] is teleurgesteld in de gang van zaken. De commissie overweegt hiertoe het
volgende.

De commissie merkt op dat het spijtig is dat [NAAM] teleurgesteld is in de gang van zaken. Het
is vervelend dat [NAAM] niet op de hoogte was van de geldende regeling waardoor hij zijn fiets
buiten de voorziening geparkeerd heeft. Hoewel er op het Leidseplein door middel van
verschillende informatieborden op gewezen wordt dat het verboden is om buiten een daartoe
aangewezen voorziening te parkeren, wordt overwogen dat door middel van borden uitsluitend
gewezen wordt op het verbod om buiten de voorziening te parkeren. Het zijn niet de borden die
het parkeerverbod in het leven roepen. Het is de bevoegdheid in de APV en het Aanwijzingsbesluit
die maken dat er een bepaald regime geldt in het gebied. Het al dan niet aanwezig zijn van een
bord doet daarom niet af aan de geldende regels.2 De commissie volgt [NAAM] daarom niet in
zijn standpunt.

2 Raad van State 2 juli 2014, ECLI:NL:RVS:2014:2398.

6.3 Ten aanzien van de kosten
[NAAM] is veel tijd kwijt geweest met het ophalen van de fiets en het schrijven van het
bezwaarschrift. [NAAM] heeft daarnaast verschillende kosten gemaakt. Het betreft een bedrag
van ? 22,50 voor de administratiekosten van het Fietsdepot, een bedrag van ? 16,- voor de
taxikosten, een bedrag van ? 30,- voor zijn opengebroken Abusslot en een bedrag van ? 6,- voor
het beschadigde achterlicht. [NAAM] vindt dit alles buiten proportie. Met name in de al erg
dure feestmaand. [NAAM] hoopt op begrip. De commissie overweegt hiertoe het volgende.

Ten aanzien van de door [NAAM] aan het Fietsdepot betaalde administratiekosten en het
opengebroken slot wordt overwogen dat [NAAM] alleen in aanmerking komt voor een
vergoeding, indien blijkt dat niet de juiste procedure voor verwijdering is gevolgd. Hiervan is geen
sprake. Hoewel het betreurenswaardig is dat [NAAM] zijn slot niet meer kan gebruiken, leidt dit
niet tot een kostenvergoeding. De commissie adviseert om het verzoek tot vergoeding van deze
kosten af te wijzen.

Ten aanzien van de kosten voor de taxi merkt de commissie op dat er geen aanleiding bestaat om
over te gaan tot vergoeding van deze kosten, nu op grond van het eerder genoemde is geoordeeld
dat de fiets op de juiste gronden is verwijderd en meegenomen. De commissie adviseert om het
verzoek tot vergoeding van deze kosten af te wijzen.

Ten aanzien van de kosten voor het beschadigde achterlicht merkt de commissie op dat bij het
toepassen van bestuursdwang zorgvuldig te werk moet worden gegaan en beschadiging moet
worden vermeden. Uit het dossier blijkt niet dat de fiets is beschadigd. [NAAM] is in de
gelegenheid gesteld om de schade met stukken te onderbouwen. [NAAM] heeft aangegeven
dat een nieuw achterlicht van de Action ? 6,- kost. [NAAM] heeft daar geen bon meer van. De
commissie is van mening dat hiermee onvoldoende is aangetoond dat de schade door verwijdering
van de fiets is ontstaan. Aangenomen moet worden dat u zorgvuldig te werk bent gegaan.

Ten aanzien van de tijd die [NAAM] kwijt is door het ophalen van de fiets merkt de commissie
op dat website van de gemeente Amsterdam staat aangegeven dat de fiets ook kan worden
thuisbezorgd op een thuis- en werkadres in Amsterdam. De commissie overweegt dat het spijtig is
dat [NAAM] veel tijd kwijt is, maar dat dit niet leidt tot een kostenvergoeding.

Wat betreft de tijd die [NAAM] kwijt was aan het schrijven van het bezwaarschrift, merkt de
commissie op dat dit volgens de jurisprudentie niet voor vergoeding in aanmerking komt. Het is
namelijk het gevolg van de deelname aan het maatschappelijk verkeer.3 [NAAM] komt daarom
niet in aanmerking voor een vergoeding van deze kosten.

3 Gerechtshof Den Haag 10 juli 2014, ECLI:NL:GHDHA:2014:2134.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden  besluit  in  stand  dient  te  blijven. [NAAM]  komt  niet  in  aanmerking  voor  een
kostenvergoeding.

Adviseur,

Mw. [NAAM]