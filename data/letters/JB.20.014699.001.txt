Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.20.014699.001
Datum        27 oktober 2020
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 31 augustus 2020 om 12:23 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond het NS-station Amsterdam Zuid (Parnassusweg) en
opgeslagen bij het Fietsdepot. De fiets van bezwaarde stond volgens het besluit niet geparkeerd in
de daarvoor bestemde voorziening. Het besluit is op 31 augustus 2020 om 11:20 uur
bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat hij zijn fiets correct in de parkeervoorziening heeft gezet. Hij
vraagt zich dan ook af op welke gronden Handhaving zijn fiets heeft meegenomen.
[NAAM] kan zich enkel bedenken dat de fiets mogelijkerwijs opzij is verschoven door
een andere fietser. De fiets stond namelijk in het meest uiterste fietsenrek-
.  Daarnaast merkt bezwaarde op dat de fiets binnen een tijdsbestek van 12 uur is
verwijderd zonder enige waarschuwing of vooraankondiging. Daardoor heeft de
gemeente bezwaarde niet de gelegenheid geboden om zijn fiets, indien deze was
verplaatst, terug in de voorziening te zetten-

. [NAAM] stelt dat hij hierdoor de dupe is van andermans overtreding. [NAAM] wenst
dat het besluit dan ook wordt herzien.

4. Horen van bezwaarde
Op 20 oktober 2020 is er telefonisch contact geweest met bezwaarde. [NAAM] heeft
ingestemd met telefonisch horen en hij heeft de bezwaren uit het bezwaarschrift herhaald.
Samengevat gaf bezwaarde verder het volgende aan:
. [NAAM] geeft aan dat zijn fiets niet in het metalen frame stond, maar wel daartussen in
het fietsenrek. De fiets stond wat aan het einde, maar wel echt in de fietsenstalling. Echter
stond de fiets niet met het wiel in de wielsleuf, maar tussen twee wielsleuven in.
[NAAM] merkt op dat de fiets mogelijk door een derde is verplaatst-
. [NAAM] geeft aan dat hij geen waarschuwing heeft gehad, aangezien hij de fiets op
zondag heeft geplaatst en de fiets op maandag al is verwijderd. Hij vindt een
begunstigingstermijn van één uur te kort voor fietsen in de stalling bij het station die
volgens hem bedoeld is om de fietsen wat langer te stallen.

Per e-mail van 20 oktober 2020 is aan bezwaarde het constateringsformulier van de verwijdering
van zijn fiets toegestuurd. [NAAM] heeft de mogelijkheid gekregen om naar aanleiding van de
foto's van Handhaving zijn bezwaren aan te vullen. Hierop heeft bezwaarde niet gereageerd.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, fietsparkeervak of
fietsnietje) mogen worden geparkeerd. Door het intensief gebruik en hoge fietsparkeerdruk is het
gebied rond het NS-station Amsterdam Zuid door het college van burgemeester en wethouders
aangewezen als gebied waarin het verboden is om fietsen buiten de daarvoor bestemde
voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied rond het NS-station Amsterdam Zuid is het verboden fietsen buiten een
parkeervoorziening te plaatsen. Dit verbod wordt gehandhaafd teneinde de voetgangers die van

1 Gemeenteblad van 3 mei 2016, nr. 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

het station gebruik maken de ruimte te geven. Door middel van informatieborden wordt gewezen
op het verbod op buiten de voorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond naast een fietsenrek en niet
in de daarvoor bestemde voorziening. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 31 augustus 2020 om 11:20 uur is aangebracht, en dat de fiets op diezelfde dag om
12:23 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde geeft aan dat hij zijn fiets correct in de parkeervoorziening heeft gezet. [NAAM]
geeft aan dat zijn fiets niet in het metalen frame stond, maar wel daartussen in het fietsenrek. De
fiets stond wat aan het einde, maar wel echt in de fietsenstalling. Echter stond de fiets niet met
het wiel in de wielsleuf, maar tussen twee wielsleuven in. [NAAM] merkt op dat de fiets
mogelijk door een derde is verplaatst. De fiets stond namelijk in het meest uiterste fietsenrek. De
commissie overweegt hiertoe het volgende.

Herhaald wordt dat uit constateringsformulier en de foto's die zijn gemaakt bij de verwijdering van
de fiets, blijkt dat de fiets naast het fietsenrek en dus buiten de voorziening is aangetroffen. Voor
de handhaver is bepalend hoe hij de fiets aantreft. Het komt helaas voor dat in het rek geplaatste
fietsen eruit worden gehaald zodat iemand anders zijn of haar fiets op die plek in het rek kan
zetten. Hoe vervelend dit voor bezwaarde ook is, het is zijn verantwoordelijkheid om de fiets zo te
stallen dat dit niet kan gebeuren. Ook als een (ketting)slot gebruikt wordt om de fiets aan het rek
te bevestigen, moet dat slot zó bevestigd worden dat niet te veel ruimte bestaat om de fiets uit
het rek te halen. Ten overvloede merkt de commissie op dat verwacht mag worden dat de
gebruiker van een fietsenrek met wielsleuven weet dat, als de fiets niet met een wiel in een
wielsleuf wordt gezet, de fiets onjuist in het fietsenrek staat geparkeerd.

Daarnaast merkt bezwaarde op dat de fiets binnen een tijdsbestek van 12 uur is verwijderd zonder
enige waarschuwing of vooraankondiging. Daardoor heeft de gemeente bezwaarde niet de

gelegenheid geboden om zijn fiets, indien deze was verplaatst, terug in de voorziening te zetten.
Hij vindt een begunstigingstermijn van één uur te kort voor fietsen in de stalling bij het station die
volgens hem bedoeld is om de fietsen wat langer te stallen. De commissie overweegt hiertoe het
volgende.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Uit de foto blijkt dat de fiets van bezwaarde was voorzien van een sticker. Uit het
constateringsformulier blijkt dat de sticker op 31 augustus 2020 om 11:20 uur is aangebracht, en
dat de fiets op diezelfde dag om 12:23 uur is verwijderd. Een begunstigingstermijn van één uur
wordt voldoende geacht om de overtreder in staat te stellen de overtreding ongedaan te maken.
Dit geldt ook bij een NS-station in Amsterdam. De commissie stelt vast dat aan bezwaarde een
correcte begunstigingstermijn is verleend.

De commissie merkt verder op dat langere begunstigingstermijn gelet op de druk op de openbare
ruimte in het gebied en de aanzuigende werking van verkeerd geparkeerde fietsen niet wenselijk
wordt geacht en in feite zou leiden tot het gedogen van overtredingen. Dat de eigenaar van de
fiets niet binnen die termijn de overtreding ongedaan heeft kunnen maken in verband met
bijvoorbeeld afspraken, doet daar niet aan af. Bovendien heeft de Rechtbank Amsterdam met de
uitspraak van 26 september 2018 te kennen gegeven dat het verlenen van een
begunstigingstermijn van één uur niet onredelijk is, in het geval van binnen het aangewezen
gebied buiten de daarvoor bestemde voorziening geparkeerde fietsen.2 Het bezwaar van
bezwaarde wordt dan ook niet gevolgd.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mw. [NAAM] Rb Amsterdam, 26 september 2018, ECLI:NL:RBAMS:2018:751