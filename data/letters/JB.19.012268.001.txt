Advies van de bezwaarschriftencommissie Juridisch Bureau

Aan                Het college van burgemeester en wethouders van Amsterdam
Zaaknummer         JB.19.012268.001
Datum              2 december 2019
Onderwerp          Advies naar aanleiding van het bezwaarschrift van [NAAM]    Geacht college,

1. Inleiding
Op 19 augustus 2019 heeft de handhaver, namens u, de fiets van [NAAM] (hierna:
bezwaarde) verwijderd van de locatie Singel en opgeslagen bij het Fietsdepot. De fiets stond
volgens het besluit langer dan zes weken onafgebroken ongebruikt op straat geparkeerd. Het
besluit is op 24 juli 2019 bekendgemaakt.

Tegen dit besluit is tijdig een bezwaarschrift ingediend.

2. Advies
Ik adviseer u:
.   Het bezwaar ontvankelijk te verklaren-
.   het bezwaar gegrond te verklaren-
.   het bestreden besluit in te trekken-
.   een gedeeltelijke kostenvergoeding toe te kennen van ? 60,- en voor het overige af te wijzen.

Hieronder leest u hoe ik tot dit advies ben gekomen.

3. De bezwaren
Samengevat komen de volgende bezwaren naar voren:
. [NAAM] geeft aan dat de fiets onterecht is verwijderd, omdat hij de fiets minimaal
twee keer per week gebruikt. Volgens bezwaarde is er ook geen sprake van een
overtreding van een ander onderdeel van artikel 4.27 van de Algemene Plaatselijke
Verordening (APV).
. [NAAM] heeft de bakfiets aangeschaft om CO2 vrij door Amsterdam te reizen. Hij
gebruikt de fiets zakelijk om zijn stylingspullen voor zijn werkzaamheden als fotograaf te
verplaatsen. [NAAM] geeft aan dat hij zijn best doet om mee te werken om de stad
schoon te houden. Hij voelt zich nu opgejaagd. Hij vindt dit wrang, omdat hij zijn best
doet om mee te denken en te werken.

. [NAAM] geeft verder aan dat de fiets is verwijderd tijdens de vakantieperiode in de
zomer. [NAAM] vindt dit bezwaarlijk, omdat het in de vakantie kan voorkomen dat de
fiets minder vaak wordt gebruikt. [NAAM] geeft aan dat dit zeker geldt voor fietsen in
zakelijk gebruik.
. [NAAM] geeft verder aan dat hij de werkwijze van Handhaving bezwaarlijk vindt. De
bakfiets van bezwaarde stond namelijk met een kettingslot vast aan een andere fiets van
bezwaarde. Het slot is opengebroken om de bakfiets te verwijderen op grond van de
zeswekenregeling. De andere fiets van bezwaarde kwam hierdoor los op straat te staan
waardoor het risico op diefstal werd vergroot.
. [NAAM] heeft verschillende kosten gemaakt. Het betreft een bedrag van ? 35,- voor de
thuisbezorging van de fiets, een bedrag van ? 83,- voor een gehard stalen kettingslot, een
bedrag van ? 17,50 voor parkeerkosten op 20 augustus in verband met het niet kunnen
gebruiken van bedrijfsbakfiets, en een totaalbedrag van ? 150,- (3 x ? 50,- uurloon) voor de
tijd van en naar het Fietsdepot, het thuis wachten op de bezorging van de fiets en het
indienen van het bezwaarschrift. Deze kosten ziet hij graag vergoed.

4. Horen van bezwaarde
Op 19 november 2019 is er telefonisch contact geweest met bezwaarde. [NAAM] heeft
ingestemd met telefonisch horen. [NAAM] heeft tijdens dat gesprek kort samengevat het
volgende aangevoerd.
. [NAAM] geeft aan dat hij de sticker op de bakfiets heeft gezien en vervolgens heeft
verwijderd. De fiets is volgens bezwaarde onterecht verwijderd, omdat hij de fiets
meerdere keren voor zijn werk heeft gebruikt in de periode tussen de eerste sticker en de
verwijdering door Handhaving.
. [NAAM] vindt de verwijdering van de fiets een buitenproportionele sanctie. Hij vindt
het beleid op deze manier burgeronvriendelijk. [NAAM] geeft aan dat hij zijn best doet
om mee te werken om de stad schoon te houden. Hij heeft de bakfiets aangeschaft om vrij
van CO2 door Amsterdam te reizen. De bakfiets heeft bezwaarde inmiddels verkocht.
. [NAAM] is het niet eens met de werkwijze van Handhaving bij de zeswekenregeling. Hij
geeft aan dat dit volgens de rechter niet is toegestaan. Hij verwijst hierbij naar een artikel
van Het Parool van 16 september 2018.
. [NAAM] heeft verschillende kosten gemaakt door de verwijdering van de fiets.
[NAAM] heeft een aanvullende onderbouwing voor de kosten per e-mail van 26
november 2019 toegestuurd.
.  Het verwijderde slot werd door bezwaarde gebruikt om de andere fiets mee vast te
zetten. Deze fiets stond vast aan de bakfiets. Door de verwijdering is het slot wat
betreft de lengte niet meer goed bruikbaar. [NAAM] geeft aan dat het slot meer
dan 10 jaar oud is en hij er geen aanschafbon meer van heeft. [NAAM] maakt nu
gebruik van een ander slot. Dit laatste slot heeft bezwaarde gezamenlijk met zijn
bakfiets gekocht in 2014. [NAAM] vraagt de waarde van dit slot van ? 83,- terug,
omdat hij het slot normaliter gezamenlijk met de bakfiets had verkocht.
[NAAM] geeft aan dat hij het slot nu niet heeft verkocht, omdat hij deze nodig
had om zijn fietsen vast te zetten. [NAAM] heeft ter onderbouwing van een bon
van 10 februari 2014 overlegd.

.  Verder vraagt bezwaarde het bedrag van ? 150,- terug. Het bedrag is gebaseerd op
een schatting voor de tijd die bezwaarde heeft ingezet door de verwijdering van de
fiets (3 x ?50,- uurloon). [NAAM] is naar het Fietsdepot gegaan. Daarnaast is hij
op de dag van bezorging thuisgebleven om de fiets aan te nemen. [NAAM] kon
deze dag geen opdrachten aannemen. Ook heeft het indienen van het
bezwaarschrift hem tijd gekost.
.  Tot slot vraagt bezwaarde de kosten van ? 17,50 terug. Dit bedrag is gebaseerd op
een schatting voor de parkeerkosten voor de auto die hij op 20 augustus 2019 zou
moeten maken, indien hij een opdracht zou hebben gehad. Hij kan niet gebruik
maken van een ander vervoermiddel, omdat hij veel stylingspullen voor zijn
opdrachten moet meenemen.

5. Juridisch kader
Ingevolge artikel 4.27, lid 2a APV is het verboden om in een door het college aangewezen gebied
langer te parkeren dan een door het college te bepalen periode. Het gebied binnen de Ring A10
(met uitzondering van Noord) is door het college aangewezen als gebied waar een fiets niet langer
dan zes weken op dezelfde plaats ongebruikt op straat geparkeerd mag staan mag parkeren,
zonder wezenlijke onderbreking.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
De locatie Singel valt in het aangewezen gebied binnen de Ring A10. Op deze locatie geldt een
maximale parkeerduur van zes weken. Deze maximale parkeerduur geldt zowel binnen als buiten
de fietsparkeervoorzieningen. Bij het handhaven van deze maximale parkeerduur markeert
Handhaving de fiets met een onopvallend constateringsmiddel. Wanneer de fiets wezenlijk in
gebruik wordt genomen, zal het constateringsmiddel verdwijnen. Enkel de sticker verwijderen, of
de fiets verplaatsen is onvoldoende om verwijdering te voorkomen.

Indien het constateringsmiddel na zes weken nog intact is, voorziet Handhaving de fiets van een
sticker met daarop het besluit. Op de sticker wordt aangegeven dat de eigenaar van de fiets zeven
dagen de tijd heeft om de fiets alsnog te gebruiken. Indien de markering  na het  verstrijken van
deze termijn  nog intact is, verwijdert Handhaving de fiets. Met dit beleid wil de gemeente de
bestaande parkeerplekken beter benutten.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'

In dit geval is de fiets op 18 juni 2019 van het constateringsmiddel voorzien. Vervolgens is de fiets
op 24 juli 2019 van de sticker voorzien. De overtreding van de overschrijding van de maximale
parkeerduur van zes weken is hiermee niet aangetoond. Uit het voorgaande blijkt dat niet de juiste
procedure voor verwijdering is gevolgd.

6.2 Ten aanzien van de kostenvergoeding
Bezwaarde heeft aangegeven dat hij verschillende kosten heeft gemaakt door de verwijdering van
de fiets. [NAAM] heeft een bedrag van ? 35,- betaald voor het thuisbezorgen van de fiets, een
bedrag van ? 83,- voor een ander kettingslot, een bedrag van ? 17,50 voor parkeerkosten op 20
augustus 2019 in verband met het niet kunnen gebruiken van bedrijfsbakfiets, en een totaalbedrag
van ? 150,- (3 x ? 50,- uurloon). Dit bedrag is gebaseerd op de tijd dat bezwaarde het Fietsdepot
heeft bezocht, de tijd waarvoor hij is thuisgebleven om de fiets ten tijde van de bezorging aan te
nemen en de tijd voor het indienen van het bezwaarschrift. De commissie overweegt hiertoe het
volgende.

6.2.1. Ten aanzien van de administratiekosten
Ten aanzien van de door bezwaarde aan het Fietsdepot betaalde administratiekosten wordt
overwogen dat bezwaarde alleen in aanmerking komt voor een vergoeding, indien blijkt dat niet
de juiste procedure voor verwijdering is gevolgd. Herhaald wordt dat in dit geval niet kan worden
vastgesteld dat de bakfiets in overtreding stond en volgens de juiste procedure is verwijderd. De
commissie adviseert daarom een vergoeding toe te kennen van ? 35,- voor het laten thuisbezorgen
van de fiets.

6.2.2 Ten aanzien van het slot
Ten aanzien van het verwijderde slot heeft bezwaarde aangegeven dat het slot door de
verwijdering niet meer bruikbaar is. [NAAM] maakt daarom nu gebruik van een ander slot. Dit
laatste slot heeft bezwaarde gezamenlijk met zijn bakfiets gekocht in 2014. [NAAM] vraagt de
waarde van dit slot van ? 83,- terug, omdat hij het slot normaliter gezamenlijk met de bakfiets had
verkocht. De commissie merkt op dat enkel het slot, dat door Handhaving is verwijderd, in
aanmerking voor een kostenvergoeding komt. Dat bezwaarde het slot uit 2014 niet gezamenlijk
met de bakfiets heeft verkocht, komt voor risico van bezwaarde. [NAAM] heeft aangegeven dat
het verwijderde slot meer dan 10 jaar oud is en hij geen aanschafbon meer heeft. De commissie
acht een vergoeding van ? 25,- in dit specifieke geval redelijk.

6.2.3 Ten aanzien van de gederfde inkomsten
Het bedrag van ? 150,- is gebaseerd op een schatting voor de tijd die bezwaarde heeft ingezet
door de verwijdering van de fiets (3 x ?50,- uurloon). De commissie overweegt hiertoe het
volgende.

Bezwaarde heeft aangegeven dat hij naar het Fietsdepot is gegaan en hierdoor inkomsten is
misgelopen. [NAAM] heeft niet aangegeven waarom hij naar het Fietsdepot is gegaan. De
commissie merkt op dat de fiets bij bezwaarde is thuisbezorgd. In het kennisgevingbesluit wordt
dit ook vermeld. De commissie adviseert daarom het verzoek tot kostenvergoeding, met

betrekking tot de tijd dat bezwaarde naar het Fietsdepot is gegaan, af te wijzen. [NAAM] heeft
geen omstandigheden aangevoerd die anders doen beslissen.

Bezwaarde stelt verder dat hij de ochtend van 20 augustus 2019 niet declarabel heeft kunnen
werken. De vraag is echter of dit tot inkomstenverlies heeft geleid. In zijn algemeenheid geldt voor
gemiste uren dat deze uitsluitend voor vergoeding in aanmerking komen, indien aantoonbaar
blijkt dat deze uren zonder het verweten handelen declarabel zouden zijn ingezet. Daarbij moet
concreet worden onderbouwd welke werkzaamheden niet zijn verricht. [NAAM] heeft
toegelicht dat hij als fotograaf voor een makelaar foto's maakt. De tijd die hij door het verwijderen
van zijn fiets niet aan zijn werk heeft kunnen besteden, is volgens bezwaarde omzetderving
aangezien hij in deze uren geen opdracht heeft kunnen aannemen. [NAAM] heeft een
screenshot van zijn agenda meegeleverd. In de bijgevoegde informatie geeft bezwaarde aan dat
hij op de ochtend van 20 augustus geen werk kon aannemen vanwege het afleveren van de
bakfiets. Uit het kennisgevingsbesluit blijkt dat de bakfiets op woensdagochtend 21 augustus 2019
is bezorgd. De commissie volgt het standpunt van bezwaarde dan ook niet. [NAAM] heeft
onvoldoende aangetoond welke werkzaamheden hij niet heeft kunnen verrichten door de
verwijdering van de fiets, en welke concrete inkomsten hij daardoor is misgelopen.

Tot slot vraagt bezwaarde een vergoeding voor de tijd besteed aan het indienen van het
bezwaarschrift. De commissie merkt op dat verletkosten voor het opstellen van een
bezwaarschrift niet voor vergoeding in aanmerking komen. Het behoort volgens de jurisprudentie
tot de normale risico's van het maatschappelijke verkeer.2

Kortom, onvoldoende is komen vast te staan dat bezwaarde daadwerkelijk drie uur aan inkomsten
is misgelopen. De commissie adviseert daarom het bedrag van ? 150,- niet toe te kennen.

6.2.4 Ten aanzien van de parkeerkosten
Bezwaarde heeft in het bezwaar en tijdens het telefonisch horen aangegeven dat de kosten van
? 17,50 gebaseerd zijn op een schatting voor de parkeerkosten die hij op 20 augustus 2019 zou
moeten maken, indien hij een opdracht zou hebben gehad. In de aanvullende stukken geeft
bezwaarde aan dat hij op 19 en 20 augustus diverse autoritten heeft gemaakt. [NAAM] heeft
daarvan een specificatie van Parkmobile bijgevoegd. De commissie volgt bezwaarde niet in zijn
standpunt. Uit de aangeleverde stukken blijkt niet dat deze parkeerkosten zijn ontstaan doordat
bezwaarde zijn bakfiets niet heeft kunnen gebruiken voor een aantoonbaar concrete opdracht.
Dat bezwaarde deze parkeerkosten heeft gemaakt vanwege de verwijdering van de fiets, acht de
commissie dan ook niet aannemelijk gemaakt. De commissie adviseert daarom geen vergoeding
toe te kennen voor de parkeerkosten.

Gelet op het bovenstaande adviseert de commissie een bedrag van ?60,- over te maken naar
bezwaarde.

2 ECLI:NL:GHDHA:2014:2134 (r.o.7.3).

6.3 Ten aanzien van de bezwaren
Ten overvloede wordt nog opgemerkt dat ook in de zomerperiode de regel van de maximale
parkeerduur van zes weken op de aangewezen locaties wordt gehanteerd.

Daarnaast wordt nog opgemerkt dat bij de beoordeling van de fietsen die langer dan zes weken
ongebruikt op dezelfde locatie geparkeerd staan, de staat van de fiets niet van belang is.

Ook merkt de commissie op dat in de uitspraak, waar bezwaarde naar verwijst, niet blijkt dat de
wijze van handhaving ondeugdelijk is. De rechtbank Amsterdam heeft in deze uitspraak
geoordeeld dat de betrouwbaarheid van de gehanteerde werkwijze niet is onderbouwd met
objectieve gegevens.3 De commissie merkt op dat, na de betreffende uitspraak, de objectieve
gegevens ter onderbouwing van de gehanteerde werkwijze zijn aangeleverd.

Verder wordt nog opgemerkt dat Handhaving probeert zoveel mogelijk de fietsen, die na een
verwijdering los komen te staan, veilig te stellen. Het is betreurenswaardig dat de andere fiets van
bezwaarde na de verwijdering van de bakfiets los is komen te staan. Dat leidt echter niet tot een
ander oordeel van de commissie.

Tot slot wordt nog opgemerkt dat, gelet op de druk op de openbare ruimte op de aangewezen
locaties en de aanzuigende werking van verkeerd geparkeerde fietsen, het niet wenselijk is om de
overtreding te gedogen. Na het verstrijken van de begunstigingstermijn was het verwijderen van
de fiets de enige manier om de overtreding te beëindigen. De commissie merkt op dat het
betreurenswaardig is dat bezwaarde zich hierdoor opgejaagd voelt, maar dat de gevolgen die uit
het voortvloeien van de overtreding voor rekening komen van de overtreder.

7.  Conclusie
Op grond van het voorgaande ben ik van oordeel dat het bezwaar gegrond is. De commissie
adviseert het bestreden besluit in te trekken. [NAAM] komt in aanmerking voor een
gedeeltelijke kostenvergoeding.

Adviseur,

Mw. [NAAM] ECLI:NL:RBAMS:2018:652