Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.20.004488.001
Datum         6 april 2020
Onderwerp     Advies naar aanleiding van het bezwaarschrift van [NAAM] college,

1. Inleiding
Op 13 maart 2020 om 12:45 uur heeft de handhaver, namens u, een fiets van [NAAM]
(hierna: bezwaarde) verwijderd uit de omgeving van het NS-Station Amsterdam Zuid
(Parnassusweg) en opgeslagen bij het Fietsdepot. De fiets van bezwaarde stond volgens het
besluit niet geparkeerd in de daarvoor bestemde voorziening. Het besluit is volgens het
constateringsformulier op 13 maart 2020 om 11:20 uur bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] stelt dat er stickers aan fietsen waren bevestigd toen zij haar fiets ging ophalen bij
de Fietsenstalling Parnassusweg. [NAAM] geeft aan dat deze fietsen naast de stalling
stonden. [NAAM] stelt dat haar fiets op dezelfde plek stond maar direct, zonder sticker, is
meegenomen-
. [NAAM] geeft aan dat zij haar fiets al maanden aan de zijkant van de fietsenstalling
parkeert en dat zij er niet van op de hoogte was dat dit niet mocht-
. [NAAM] geeft aan haar fiets altijd op deze plek te parkeren omdat haar fiets niet in de
stalling past vanwege het kinderzitje. Ook is er in de stalling nooit plek en kan zij haar fietsslot
nergens aan vast maken-
. [NAAM] benadrukt dat zij het onterecht vindt dat andere fietsen een waarschuwingssticker
hebben gekregen en bezwaarde niet-

. [NAAM] geeft dat zij niet op tijd was om haar dochtertje op te halen, nu haar fiets was
verwijderd-
.  Tenslotte geeft bezwaarde aan teleurgesteld te zijn in de gemeente Amsterdam nu de
gemeente haar fiets heeft verwijderd op de eerste dag dat de maatregelen tegen [NAAM] zijn
ingegaan. [NAAM] vindt het schandalig dat zij naar het Fietsdepot moest waar
verschillende personen aan haar fiets hebben gezeten. Daardoor is zij onnodig in contact
gekomen met andere personen.

4. Horen van bezwaarde
Op 30 maart 2020 is er telefonisch contact geweest met bezwaarde. [NAAM] heeft ingestemd
met telefonisch horen. [NAAM] heeft tijdens dat gesprek kort samengevat het volgende
aangevoerd:
. [NAAM] heeft de in het bezwaarschrift naar voren gebrachte bezwaren herhaald en
benadrukt-
.  Daarnaast geeft bezwaarde aan een paar uur weg te zijn geweest voor werk. Het was
daardoor voor haar onmogelijk om binnen een uur terug te zijn-
. [NAAM] geeft tenslotte aan dat zij niet wist waar haar fiets was gebleven toen zij terug
kwam en dat zij echt naar haar fiets heeft moeten zoeken. Zij vindt het onbegrijpelijk dat
zij haar fiets moest ophalen bij het Fietsdepot, nu er [NAAM] heerst.

5. Juridisch kader
Ingevolge artikel 4.27 lid 3 en 4 van de APV kan in het belang van de veiligheid en ter voorkoming
van hinder een gebied worden aangewezen waarin fietsen uitsluitend in de daarvoor bestemde
voorziening (lees: een fietsenrek/fietsparkeervak) mogen worden geparkeerd. Door het intensief
gebruik en hoge fietsparkeerdruk is het gebied rond het NS-Station Amsterdam Zuid door het
college van burgemeester en wethouders aangewezen als gebied waarin het verboden is om
fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied rond het NS-Station Amsterdam Zuid is het verboden fietsen buiten
een parkeervoorziening te plaatsen. Dit verbod wordt gehandhaafd teneinde de voetgangers die
van het station gebruik maken de ruimte te geven. Door middel van informatieborden wordt
gewezen op het verbod om buiten de rekken te parkeren.

1 Gemeenteblad van 3 mei 2016, nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond buiten de fietsenrekken,
buitenvoorziening. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van een uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 13 maart 2020 om 11:20 uur is aangebracht, om 11:37 uur is ingevoerd in het systeem
en dat de fiets diezelfde dag om 12:45 uur verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] stelt dat er stickers aan andere fietsen waren bevestigd toen zij haar fiets ging ophalen
bij de Fietsenstalling Parnassusweg. [NAAM] geeft aan dat deze fietsen naast de stalling
stonden. [NAAM] stelt dat haar fiets op dezelfde plek stond maar direct, zonder sticker, is
meegenomen. [NAAM] benadrukt dat zij het onterecht vindt dat andere fietsen een
waarschuwingssticker hebben gekregen en bezwaarde niet. Daarnaast geeft bezwaarde aan een
paar uur weg te zijn geweest voor werk en dat het voor haar onmogelijk was om binnen een uur
terug te zijn. Hiertoe overweegt de commissie als volgt.

Uit het constateringsformulier en de foto's die zijn gemaakt door Handhaving ten tijde van de
verwijdering van de fiets, blijkt dat de fiets voorzien was van een sticker. Herhaald wordt dat uit
het constateringsformulier blijkt dat de sticker op 13 maart 2020 om 11:20 uur is aangebracht en
de fiets diezelfde dag om 12:45 uur is verwijderd. Het bezwaar van bezwaarde wordt dan ook niet
gevolgd. Ten overvloede merkt de commissie op dat een begunstigingstermijn van één uur
voldoende geacht wordt om de overtreder in staat te stellen de overtreding ongedaan te maken.
Een langere begunstigingstermijn wordt gelet op de druk op de openbare ruimte in het gebied en
de aanzuigende werking van verkeerd geparkeerde fietsen niet wenselijk geacht en zou in feite
leiden tot het gedogen van overtredingen. Dat de eigenaar van de fiets niet binnen die termijn de
overtreding ongedaan heeft kunnen maken in verband met werk, doet daar niet aan af. Bovendien
heeft de Rechtbank Amsterdam met de uitspraak van 28 februari 2017 te kennen gegeven dat het
verlenen van een begunstigingstermijn van één uur niet onredelijk is, in het geval van binnen het
aangewezen gebied buiten de daarvoor bestemde voorziening geparkeerde fietsen.2 Daarnaast
geeft bezwaarde aan dat andere in overtreding staande fietsen niet zijn verwijderd. [NAAM]

2 Rb Amsterdam, 28 februari 2017, ECLI:NL:RBAMS:2017:1136.

beroept zich daarmee op het gelijkheidsbeginsel. Overwogen wordt dat dit beroep op het
gelijkheidsbeginsel niet slaagt. De handhavingscapaciteit is beperkt en daarom kunnen niet alle
fietsen die niet correct geparkeerd zijn tegelijkertijd worden verwijderd. Dat andere fietsen niet
zijn verwijderd, leidt er niet toe dat bezwaarde haar fiets onterecht is verwijderd.

[NAAM] geeft aan dat zij haar fiets al maanden aan de zijkant parkeert en dat zij niet op de
hoogte was dat dit niet mocht. De commissie overweegt hiertoe als volgt.

Het is vervelend dat bezwaarde niet op de hoogte was van de geldende regeling waardoor zij haar
fiets buiten de voorziening geparkeerd heeft. Hoewel er rondom het NS-Station Amsterdam Zuid
door middel van verschillende informatieborden gewezen wordt op het verbod om buiten een
daarvoor bestemde voorziening te parkeren. Ook op de website www.amsterdam.nl/fiets wordt
dit verbod kenbaar gemaakt. Ten overvloede wordt nog opgemerkt dat het echter niet de borden
zijn die het parkeerverbod in het leven roepen. Het is de bevoegdheid in de APV en het
Aanwijzingsbesluit die maken dat er een bepaald regime geldt in het gebied. Het al dan niet
aanwezig zijn van een bord doet daarom niet af aan de geldende regels, waarbij wordt verwezen
naar de uitspraak van de Afdeling bestuursrechtspraak van de Raad van State van 2 juli 2014.3

[NAAM] geeft aan haar fiets op deze plek te parkeren omdat haar fiets vanwege het kinderzitje
niet in de stalling past, er in de stalling nooit plek is en omdat zij haar fiets nergens aan vast kan
maken. De commissie overweegt hiertoe het volgende.

Dat bezwaarde vanwege voorgenoemde omstandigheden haar fiets niet in het rek heeft kunnen
zetten, betekent nog niet dat een fiets buiten het rek mag worden geplaatst. Dat haar fiets
vanwege het kinderzitje niet in de stalling past, er in de stalling geen plek is of omdat zij haar fiets
nergens aan vast kan maken ontslaat haar niet van het verbod om haar fiets buiten het rek te
parkeren. Op verdere loopafstand van het station zijn vaak wel nog plekken beschikbaar waar
bezwaarde haar fiets wel kan parkeren. Gelet op het voorgaande wordt het bezwaar van
bezwaarde niet gevolgd.

[NAAM] geeft aan dat zij niet wist waar haar fiets was gebleven toen zij terug kwam en dat zij
echt naar haar fiets heeft moeten zoeken. [NAAM] geeft aan dat zij daarom niet op tijd was om
haar dochtertje op te halen. De commissie overweegt hiertoe als volgt.

Het is betreurenswaardig dat bezwaarde heeft moeten zoeken naar haar fiets en hierdoor niet op
tijd was om haar dochtertje op te halen. Dit leidt er echter niet toe dat de bezwaren van
bezwaarde gehonoreerd kunnen worden. Juist in gebieden als het gebied rond NS-Station
Amsterdam Zuid, is de parkeerdruk dusdanig hoog dat strikte handhaving van groot belang is. Dit
betekent dat het maken van uitzonderingen de verkeerssituatie in een dergelijk gebied niet ten
goede komt. De beste oplossing in situaties als de onderhavige, is het verder weg van het
stationsgebied parkeren van de fiets.

3 Raad van State 2 juli 2014, ECLI:NL:RVS:2014:2398.

[NAAM] geeft aan teleurgesteld te zijn in de gemeente Amsterdam nu de gemeente haar fiets
heeft verwijderd op de eerste dag dat de maatregelen tegen [NAAM] zijn ingegaan. [NAAM]
vindt het schandalig dat zij naar het Fietsdepot moest waar verschillende personen aan haar fiets
hebben gezeten. En hierdoor onnodig in contact is gekomen met andere personen. De commissie
overweegt hiertoe als volgt.

De commissie merkt op dat het spijtig is dat de eerste dag van de maatregelen samenvielen met
de verwijdering van de fiets van bezwaarde. Dit leidt er echter niet toe dat de bezwaren van
bezwaarde gehonoreerd kunnen worden. Op de website van de gemeente Amsterdam staat
aangegeven dat de fiets ook kan worden bezorgd op een thuis- of werkadres in Amsterdam.

7. Conclusie
Op grond van het voorgaande is de commissie van oordeel dat het bezwaar ongegrond is en dat
het bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mw. [NAAM]