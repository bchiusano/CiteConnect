Advies van de bezwaarschriftencommissie Juridisch Bureau

Aan           Het college van burgemeester en wethouders van Amsterdam
Zaaknummer    JB.19.003048.001
JB.19.003052.001
Datum         14 maart 2019
Onderwerp     Advies naar aanleiding van het bezwaarschrift van de heer [NAAM] en mevrouw
[NAAM]

Geacht college,

1. Inleiding
Op 11 februari 2019 heeft de handhaver, namens u, de fietsen van de heer [NAAM] en mevrouw 
[NAAM] (hierna: bezwaarden) verwijderd uit het Rode Loper-gebied, de Govert Flinckstraat, en
opgeslagen bij het Fietsdepot. De fietsen van bezwaarden stonden volgens de besluiten niet
geparkeerd in de daarvoor bestemde voorziening. Het besluit is op 11 februari 2019 bekendgemaakt.

Tegen deze besluiten is tijdig een bezwaarschrift ingediend. Bij brief van 28 februari 2019 is de
ontvangst van het bezwaarschrift bevestigd.

2. Advies
De commissie adviseert u:
.  het bezwaar ontvankelijk te verklaren-
.  het bezwaar ongegrond te verklaren-
.  de bestreden besluiten in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren als volgt:
- [NAAM]n stellen dat de fietsen in de Govert Flinckstraat geparkeerd hebben gestaan,
net voorbij de DIDI-
- [NAAM]n hebben nog gezocht naar bordjes met `niet parkeren'. Deze waren niet
aanwezig, anders dan op de Ferdinand Bolstraat, waar de speciale fietsvakken staan
aangegeven-
- [NAAM]n geven aan dat na het verwijderen, waarbij nieuwe sloten zijn doorgeknipt, de
fiets een los spatbord heeft en dat de fiets diverse geluiden maakt-
- [NAAM]n verzoeken om vergoeding van de gemaakte kosten.

4. Horen van bezwaarde
Op 13 maart 2019 is er telefonisch contact geweest met mevrouw [NAAM]. [NAAM] heeft
aangegeven geen behoefte te hebben aan een hoorzitting. Derhalve wordt dit gesprek als
telefonische hoorzitting aangemerkt. [NAAM] heeft tijdens dat gesprek kort samengevat het
volgende aangevoerd:
- [NAAM] stelt dat ze de fietsen gewoon in een woonstraat had geparkeerd. Nergens
stond aangegeven dat zij haar fiets in de voorziening moest parkeren-
-  Tevens geeft bezwaarde aan dat de fietsen niet bij de ingang van een metrohalte stonden-
- [NAAM] is van mening dat er meer parkeervoorzieningen moeten komen-
-  De fietsen van bezwaarde stonden er nog lang geen twee weken en mochten daarom niet
verwijderd worden.

5. Juridisch kader
Ingevolge artikel 4.27, lid 3 en 4, van de Algemene Plaatselijke Verordening (APV) kan in het
belang van de veiligheid en ter voorkoming van hinder een gebied worden aangewezen waarin
fietsen uitsluitend in de daarvoor bestemde voorziening (lees: een fietsenrek) mogen worden
geparkeerd. Door het intensief gebruik en hoge fietsparkeerdruk is het gebied rond de Rode Loper
door het college van burgemeester en wethouders aangewezen als gebied waarin het verboden is
om fietsen buiten de daarvoor bestemde voorzieningen te parkeren1.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fietsen volgens de juiste procedure heeft plaatsgevonden.

In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van de omgeving gebruik maken de
ruimte te geven.

Bezwaarden voeren aan dat de fietsen op de Govert Flinckstraat stonden geparkeerd, net voorbij
de DIDI. Uit het aanwijzingsbesluit blijkt dat deze plek onder het aangewezen gebied valt. Uit het
constateringsformulier en de foto's die zijn gemaakt bij de verwijdering van de fietsen, blijkt dat
de fietsen buiten een fietsvoorziening zijn aangetroffen. De fiets met fietscode [BSN] stond
aan een paal geparkeerd, de fiets met fietscode [BSN] stond naast een fietsenrek
geparkeerd. Voor een handhaver is bepalend hoe hij de fietsen aantreft.

Overtreding van artikel 4.27, lid 4, van de APV staat hiermee vast en daarmee ook de bevoegdheid
om de fietsen van bezwaarden te verwijderen.

1 Gemeenteblad van 23 augustus 2018, nr 181437, 'Aanwijzingsbesluit APV artikel 4.27 lid 3 (brom-)
fietsparkeren Rode Loper en omgeving, gemeente Amsterdam'.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van een uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen. De rechtbank
Amsterdam heeft met de uitspraak van 28 februari 20172 te kennen gegeven dat het verlenen van
een begunstigingstermijn van één uur niet onredelijk is, in het geval van binnen het aangewezen
gebied buiten de daarvoor bestemde voorziening geparkeerde fietsen.

Uit de foto blijkt dat de fietsen voorzien waren van een sticker. Uit het constateringsformulier bij
de fiets met fietscode [BSN] blijkt dat de sticker op 11 februari 2019 om 9:45 uur is
aangebracht, en dat de fiets op 11 februari 2019 om 11:40 is verwijderd. Uit het
constateringsformulier bij de fiets met fietscode [BSN] blijkt dat de sticker op 11 februari
2019 om 9:45 uur is aangebracht, en dat de fiets op 11 februari 2019 om 13:11 uur is verwijderd.

Hieruit volgt dat u de juiste procedure heeft gevolgd bij het verwijderen van de fietsen.

Bezwaarden stellen dat zij geen bordjes hebben zien staan dat op die plek enkel in de
fietspaarkeervoorzieningen geparkeerd mag worden. Daartoe overweegt de commissie het
volgende. Door middel van informatieborden wordt uitsluitend gewezen op het verbod om buiten
de rekken te parkeren. Het zijn het niet de borden die het parkeerverbod in het leven roepen. Het
is de bevoegdheid in de APV en het Aanwijzingsbesluit die maken dat er een bepaald regime geldt
in het gebied. Het al dan niet aanwezig zijn van een bord doet daarom niet af aan de geldende
regels, waarbij wordt verwezen naar de uitspraak van de Afdeling bestuursrechtspraak van de
Raad van State.3

Bezwaarde gaf, tijdens het telefoongesprek, aan dat er onvoldoende parkeergelegenheid is
rondom de Rode Loper. Overwogen wordt dat indien er op de betreffende locatie geen vrije plek
voorhanden is, dit nog niet betekent dat een fiets buiten het rek mag worden geplaatst. Vaak is er
in de nabije omgeving nog wel een voorziening waar wel ruimte is om de fiets te parkeren.

Daarnaast gaf zij aan dat de fietsen nog lang geen twee weken geparkeerd stonden en daarom
niet verwijderd hadden mogen worden. Zoals reeds beschreven zijn de fietsen verwijderd omdat
ze buiten de voorziening geparkeerd stonden in een aangewezen gebied, waarin fietsen enkel in
een fietsparkeervoorziening geparkeerd mogen worden. Er is dus geen sprake van te lang
geparkeerde fietsen.

Bezwaarden gaven aan dat één van de fietsen na het verwijderen een los spatbord had en diverse
geluiden maakt. Overwogen wordt dat bij het toepassen van bestuursdwang zorgvuldig te werk
moet worden gegaan en beschadiging moet worden vermeden. Uit het dossier blijkt niet dat er

2 Rb Amsterdam 28 februari 2017, ECLI:NL:RBAMS:2017:1136.
3 RvS 2 juli 2014, ECLI:NL:RVS:2014:2398.

schade is ontstaan aan één van de fietsen. [NAAM] heeft dit niet nader toegelicht of
onderbouwd. Aangenomen wordt daarom dat zorgvuldig te werk is gegaan. Ten aanzien van het
opengebroken slot wordt overwogen dat bezwaarde alleen in aanmerking komt voor een
vergoeding, indien blijkt dat niet de juiste procedure voor verwijdering is gevolgd. Hiervan is geen
sprake.

7. Conclusie
Op grond van het voorgaande is de commissie van oordeel dat het bezwaar ongegrond is en dat
het bestreden besluiten in stand dienen te blijven. [NAAM]n komen niet in aanmerking voor
een kostenvergoeding.

Adviseur,

mw. [NAAM]