Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.23.006790.001
Datum        19 juni 2023
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 25 maart 2023 om 17:01 uur heeft de handhaver, namens u, de fiets van [NAAM]
(hierna: [NAAM]) verwijderd van de locatie Rembrandtplein te Amsterdam en opgeslagen bij
het Fietsdepot. De fiets stond volgens het besluit niet geparkeerd in de daarvoor bestemde
voorziening. Het besluit is op 25 maart 2023 om 15:57 uur bekendgemaakt. Tegen dit besluit is
tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat zijn fiets geparkeerd stond in het aangewezen gebied.
. [NAAM] geeft aan dat de fiets onmogelijk kan zijn verplaatst, aangezien deze was
vastgemaakt aan de paal die het buitendeel van het gebied markeert.

4. Horen van [NAAM]
[NAAM] is bij e-mail van 17 mei 2023 door de behandelend jurist in de gelegenheid gesteld om
zijn bezwaarschrift telefonisch of schriftelijk nader toe te lichten. [NAAM] heeft op 22 mei 2023
gereageerd en het volgende toegelicht:
. [NAAM] geeft aan dat zijn fiets wel in de daarvoor bestemde voorziening stond en dat
dit blijkt uit de borden die dit gebied markeren.
. [NAAM] geeft aan dat de fiets achter het bord stond dat het einde van de verbodszone
voor fietsen aangeeft.
. [NAAM] geeft aan dat de fiets voor het bord stond dat het begin van de verbodszone
voor fietsen aangeeft.

. [NAAM] geeft aan dat de plaatsing van de borden onjuist zijn. Komend vanaf het
Rembrandtplein is een bord geplaatst waarmee de verbodszone beëindigd wordt.
Anderhalve meter daarna staat een ander bord dat aangeeft dat de verbodszone ingaat
vanuit de richting van de Utrechtsestraat.
. [NAAM] benadrukt dat zijn fiets tegen de paal stond met het verbodsbord aan de zijde
van de Utrechtsestraat/Herengracht. Hierdoor stond de fiets volgende [NAAM] in de
daarvoor bestemde voorziening.
. [NAAM] geeft aan dat bij de thuisbezorging van de fiets bleek dat de dop van de bel
ontbrak en dat hier een aantekening van is gemaakt op het ontvangstformulier.
. [NAAM] geeft aan dat hij ook kosten heeft moeten maken om met de taxi thuis te
komen.

De behandelend jurist heeft per e-mail van 24 mei 2023 gereageerd. Aan [NAAM] is uitleg
gegeven over de fietsparkeerregels. Daarnaast is aan [NAAM] gevraagd om stukken te
overleggen, indien [NAAM] in aanmerking wenst te komen voor een kostenvergoeding.
[NAAM] heeft per e-mail van 25 mei 2023 gereageerd en samengevat het volgende
aangegeven:
. [NAAM] geeft aan dat zijn fiets voor het bord stond dat aangeeft dat een fietsvrije zone
aanvangt en waarin bepaald wordt dat daarachter alleen in aangewezen vakken en rekken
geparkeerd mag worden.
. [NAAM] geeft aan verbaasd te zijn dat het bord en deze regels tevens gelden voor het
daarvoor liggende gebied en de gehele stad.
. [NAAM] geeft aan dat de parkeerregels voor fietsen zouden betekenen dat het in
Amsterdam verboden is naast een willekeurige paal met bord te parkeren. Deze regel kan
[NAAM] echter niet terugvinden in de opgestelde Beoordelingscriteria gevaarlijk en
hinderlijk geparkeerde fietsen.
. [NAAM] geeft aan dat indien een dergelijke verordening toch bestaat hij graag
verneemt hoeveel afstand van een paal in acht genomen zou moeten worden.
. [NAAM] geeft aan dat op het bord met een pijl staat afgebeeld waar iemand zich
bevindt en dat hiermee wordt aangegeven dat diegene zich nog steeds buiten het
verbodsgebied bevindt. Het parkeren van de fiets ter plaatse is dus nog steeds
toegestaan.
. [NAAM] vraagt zich af waarom de Engelse tekst `You' wordt gebruikt, terwijl het bord
in het Nederlands is.

Daarnaast is er op 8 juni 2023 telefonisch contact geweest met [NAAM]. [NAAM] heeft zijn
bezwaren uit het bezwaarschrift herhaald en benadrukt. Aan [NAAM] is gevraagd of hij het
constateringsformulier wenst te ontvangen. [NAAM] heeft aangegeven dat dit niet nodig is.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, een fietsparkeervak of
fietsnietje) mogen worden geparkeerd. Door het intensief gebruik en hoge fietsparkeerdruk is het
gebied rond het Rembrandtplein door het college van burgemeester en wethouders aangewezen

als gebied waarin het verboden is om fietsen buiten de daarvoor bestemde voorzieningen te
parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond op het trottoir geparkeerd en
zat vast aan een paal. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 25 maart 2023 om 15:57 uur is aangebracht, en dat de fiets op diezelfde dag om 17:01
uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] geeft aan dat zijn fiets wel in de daarvoor bestemde voorziening stond en dat dit blijkt
uit de borden die dit gebied markeren. [NAAM] zijn fiets stond achter het bord dat het einde
van de verbodszone voor fietsen aangeeft. [NAAM] geeft daarnaast aan dat de plaatsing van de
borden onjuist zijn. Komend vanaf het Rembrandtplein staat een bord waarmee de verbodszone

1 Gemeenteblad 15 juni 2020, nr. 149850, 'Besluit van burgemeester en wethouders van de gemeente Amsterdambetreffende de
wijziging van 'Aanwijzingsbesluit fiets- en brommerparkeren Rembrandtplein en omgeving op grond van art. 4.27 lid 3 APV'.

beëindigd wordt en anderhalve meter daarna staat een ander bord dat aangeeft dat de
verbodszone ingaat vanuit de richting van de Utrechtsestraat. [NAAM] geeft aan dat zijn fiets
voor het bord stond dat aangeeft dat een fietsvrije zone aanvangt en waarin bepaald wordt dat
daarachter alleen in de aangewezen vakken en rekken geparkeerd mag worden. [NAAM] is
verbaasd dat de fietsparkeerregels zouden betekenen dat het ook buiten het gebied en in
Amsterdam verboden is om naast een willekeurige paal te parkeren. [NAAM] geeft verder aan
dat op het bord een pijl staat waarmee wordt aangegeven dat diegene zich buiten het
verbodsgebied bevindt en dat het parkeren van de fiets ter plaatse dus nog steeds is toegestaan.
De commissie overweegt hiertoe het volgende.

Herhaald wordt dat [NAAM] de fiets geparkeerd heeft in het aangewezen gebied waar het
verboden is de fiets buiten de voorziening te parkeren. Een fietsvoorziening is een fietsenrek,
fietsparkeervak of een fietsnietje. De fiets van [NAAM] stond niet in een parkeervoorziening
voor fietsen maar op het trottoir geparkeerd en zat vastgemaakt aan een paal. Fietsen die buiten
de daarvoor bestemde parkeervoorziening staan geparkeerd, kunnen worden verwijderd. Het
veroorzaken van hinder is hiervoor geen vereiste. Dit in verband met de hoge parkeerdrukte van
het gebied, de toegankelijkheid, en de aanzuigende werking van verkeerd geparkeerde fietsen.

Uit de bij het Gemeenteblad 15 juni 2020, nr. 149850, bijgevoegde kaart blijkt dat de grens van het
aangewezen gebied door de kop van de Utrechtsestraat heenloopt. Dit leidt ertoe dat in dit
specifieke geval de bebording in kwestie op de grens van het aangewezen gebied staat en deze
tegelijkertijd aangeeft. Uit het constateringsformulier en de foto's die zijn gemaakt bij de
verwijdering van de fiets, blijkt dat de fiets achter de bebording is aangetroffen. De fiets stond
daarmee binnen het aangewezen gebied geparkeerd en buiten de daartoe bestemde voorziening.

Door middel van informatieborden in het gebied rondom het Rembrandtplein wordt er gewezen
op het verbod om de fiets buiten de parkeervoorziening te parkeren. Ook op de website
www.amsterdam.nl/fiets wordt dit verbod kenbaar gemaakt. Het zijn echter niet de borden die het
parkeerverbod in het leven roepen. Het is de bevoegdheid in de APV en het Aanwijzingsbesluit die
maken dat er een bepaald regime geldt in het gebied. Het al dan niet aanwezig zijn van een bord
doet daarom niet af aan de geldende regels, waarbij wordt verwezen naar de uitspraak van de
Afdeling bestuursrechtspraak van de Raad van State van 2 juli 2014.2

Wellicht ten overvloede wordt opgemerkt dat er van een verkeersdeelnemer mag worden
verwacht dat hij onderzoek doet naar de ter plaatse geldende verkeerssituatie. Dat [NAAM]
zich niet goed genoeg heeft georiënteerd op de parkeermogelijkheden van zijn fiets in het gebied
rond het Rembrandtplein, komt voor zijn rekening. De commissie volgt [NAAM] daarom niet in
zijn bezwaar.

6.3 Ten aanzien van de kosten
[NAAM] heeft ? 35,- betaald voor de thuisbezorging van zijn fiets. [NAAM] geeft aan dat de
dop van zijn bel ontbrak toen zijn fiets werd thuisbezorgd. Ook geeft [NAAM] aan dat hij kosten

2 Raad van State 2 juli 2014, ECLI:NL:RVS:2014:2398.

heeft moeten maken om met de taxi thuis te komen. Hiertoe overweegt de commissie het
volgende.

Ten aanzien van de door [NAAM] aan het Fietsdepot betaalde thuisbezorgkosten wordt
overwogen dat [NAAM] alleen in aanmerking komt voor een vergoeding, indien blijkt dat niet
de juiste procedure voor verwijdering is gevolgd. Hiervan is geen sprake. De fiets is buiten een
fietsvoorziening aangetroffen en terecht verwijderd.

Bij het toepassen van bestuursdwang moet zorgvuldig te werk worden gegaan en beschadiging
moet worden vermeden. Uit het bezwaarschrift blijkt niet dat de dop van de fietsbel ontbrak.
[NAAM] is de gelegenheid geboden om het door hem gestelde te onderbouwen met stukken.
[NAAM] heeft de schadeclaim echter niet onderbouwd met stukken. Dat [NAAM] de stukken
niet heeft kunnen overleggen, komt voor zijn rekening. Aangenomen moet worden dat u
zorgvuldig te werk bent gegaan.

[NAAM] heeft daarnaast kosten gemaakt om met de taxi thuis te komen. Nu op grond van het
eerder genoemde is geoordeeld dat de fiets op juiste gronden verwijderd en meegenomen is, is er
geen aanleiding om over te gaan tot vergoeding van de overige gemaakte kosten. De commissie is
derhalve van oordeel dat het verzoek tot vergoeding van de hiervoor genoemde kosten afgewezen
dient te worden.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mevrouw [NAAM]