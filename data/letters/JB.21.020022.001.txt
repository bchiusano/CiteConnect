Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.21.020022.001
Datum         17 maart 2022
Onderwerp     Advies naar aanleiding van het bezwaarschrift van [NAAM]

Geacht college,

1. Inleiding
Op 16 september 2021 om 10:14 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond het NS-station Amsterdam Amstel (Julianaplein) en
opgeslagen bij het Fietsdepot. De fiets van bezwaarde stond volgens het besluit niet geparkeerd in
de daarvoor bestemde voorziening. Het besluit is op 16 september 2021 om 07:40 uur
bekendgemaakt. Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren uit het bezwaarschrift als volgt:
. [NAAM] geeft aan dat haar fiets op 16 september 2021 bij NS-station Amsterdam
Amstel door de gemeente is weggehaald. Op deze dag moest bezwaarde wegens werk 's
ochtend om 05:00 uur de bus nemen naar Schiphol. Op dit moment is de fietsenstalling
van NS-station Amsterdam Amstel nog niet open.
. [NAAM] geeft aan dat er niet wordt aangegeven waar je je fiets buiten kunt stallen.
Tussen het station en het MEININGER Hotel staan vaak fietsen. [NAAM] vindt dat
onvoldoende wordt aangegeven dat je hier je fiets niet mag parkeren. Omdat bezwaarde
geen bord heeft opgemerkt en er altijd veel fietsen staan, heeft zij haar fiets hiertussen
gezet.
. [NAAM] vindt het onacceptabel om te betalen voor de verwijdering van haar fiets,
terwijl de gemeente onvoldoende fietsstallingen aanbiedt. Om deze reden verwacht
bezwaarde het bedrag van ? 22,50, wat zij heeft betaald aan het Fietsdepot, teruggestort
te krijgen.

4. Horen van bezwaarde
Op 10 maart 2022 is er telefonisch contact geweest met bezwaarde. [NAAM] heeft ingestemd
met telefonisch horen. Tijdens dit gesprek heeft bezwaarde de gronden uit haar bezwaarschrift
herhaald en benadrukt. Verder heeft bezwaarde samengevat het volgende aangevoerd:
. [NAAM] had niet in de gaten dat zij haar fiets daar niet mag parkeren. Achteraf bleek
bezwaarde dat er kleine pictogrammen zijn waarop staat aangegeven waar de fietsen
geparkeerd mogen staan.
. [NAAM] is het er niet mee eens en vindt het zonde van het geld. Ook kost het veel tijd
om de fiets op te halen in Amsterdam Nieuw-West.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek) mogen worden geparkeerd.
Door het intensief gebruik en hoge fietsparkeerdruk is het gebied rond het NS-station Amsterdam
Amstel door het college van burgemeester en wethouders aangewezen als gebied waarin het
verboden is om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de rekken
te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond midden op het trottoir.
Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 16 september 2021 om 07:40 uur is aangebracht, en dat de fiets op diezelfde dag om
10:14 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde geeft aan dat zij 's ochtend om 05:00 uur de bus moest nemen naar Schiphol. Op dit
moment is de fietsenstalling van NS-station Amsterdam Amstel nog niet open. [NAAM] vindt
het onacceptabel om te betalen voor de verwijdering van haar fiets, terwijl de gemeente
onvoldoende fietsstallingen aanbiedt. De commissie overweegt hiertoe het volgende.

Overwogen wordt dat indien er op de betreffende locatie geen vrije plek voorhanden is, dit nog
niet betekent dat een fiets buiten het rek mag worden geplaatst. Vaak is er in de nabije omgeving
nog wel een voorziening waar wel ruimte is om de fiets te parkeren.

Bezwaarde geeft aan dat er niet wordt aangegeven waar je je fiets buiten kunt stallen. Tussen het
station en het MEININGER Hotel staan vaak fietsen. [NAAM] vindt dat onvoldoende wordt
aangegeven dat je hier je fiets niet mag parkeren. Omdat bezwaarde geen bord heeft opgemerkt
en hier altijd veel fietsen staan, heeft zij haar fiets hiertussen gezet. De commissie overweegt
hiertoe het volgende.

Het is vervelend dat bezwaarde niet op de hoogte was van de geldende regeling waardoor zij haar
fiets buiten de voorziening geparkeerd heeft. Door middel van informatieborden wordt uitsluitend
gewezen op het verbod om buiten de rekken te parkeren. Het zijn het niet de borden die het
parkeerverbod in het leven roepen. Het is de bevoegdheid in de APV en het Aanwijzingsbesluit die
maken dat er een bepaald regime geldt in het gebied. Het al dan niet aanwezig zijn van een bord
doet daarom niet af aan de geldende regels, waarbij wordt verwezen naar de uitspraak van de
Afdeling bestuursrechtspraak van de Raad van State van 2 juli 2014.2 Van verkeersdeelnemers
mag immers worden verwacht dat zij onderzoek doen naar de ter plaatse geldende
verkeerssituatie.

Bezwaarde verwacht het bedrag van ? 22,50 wat zij heeft betaald aan het Fietsdepot teruggestort
te krijgen. De commissie overweegt hiertoe het volgende.

2 Raad van State 2 juli 2014, ECLI:NL:RVS:2014:2398.

Ten aanzien van de door bezwaarde aan het Fietsdepot betaalde administratiekosten wordt
overwogen dat bezwaarde alleen in aanmerking komt voor een vergoeding, indien blijkt dat niet
de juiste procedure voor verwijdering is gevolgd. Hiervan is geen sprake. Aangezien de fiets
terecht is verwijderd komt deze schade niet voor vergoeding in aanmerking.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mw. [NAAM]