Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.23.013459.001
Datum         20 september 2023
Onderwerp     Advies naar aanleiding van het bezwaarschrift van mevrouw [NAAM]

Geacht college,

1. Inleiding
Op 26 juli 2023 heeft mevrouw [NAAM] (hierna: bezwaarde) online een bezwaarschrift
ingediend tegen de verwijdering van haar fiets. In dit advies leest u welke beslissing de commissie
heeft genomen en wordt uitgelegd waarom.

2. Ontvankelijkheid
Alvorens een bezwaarschift inhoudelijk kan worden behandeld, dient beoordeeld te worden of het
bezwaarschrift ontvankelijk is. Op grond van artikel 6:5, eerste lid, onder c, Algemene wet
bestuursrecht (Awb) moet in een bezwaarschrift onder andere het besluit worden omschreven
waartegen bezwaar wordt gemaakt. De commissie overweegt daartoe het volgende.

Volgens de uitspraak van de Rechtbank Den Haag van 10 oktober 2016 is de sticker op de fiets het
besluit.1 De termijn vangt aan op de dag volgend op de dag waarop het besluit op de juiste wijze is
bekend gemaakt. De termijn voor het indienen van een bezwaarschrift is zes weken. Het besluit is
op 19 mei 2023 om 17:30 uur bekendgemaakt door middel van het aanbrengen van de sticker op
de fiets. Uit de sticker blijkt dat de fiets in overtreding is en dat deze verwijderd zal worden, als de
gebruiker niet binnen één uur de overtreding ongedaan maakt door de fiets zelf te verwijderen. De
bezwaartermijn loopt in dit geval van 19 mei 2023 tot en met 30 juni 2023. Het bezwaarschrift is op
26 juli 2023 ingediend en dus buiten de bezwaartermijn.

Beoordeeld moet worden of de overschrijding van de bezwaartermijn verschoonbaar is. Slechts in
zeer bijzondere gevallen wordt het bezwaarschrift bij te late indiening in behandeling genomen.
[NAAM] moet dan aantonen dat zij redelijkerwijs niet in staat was om tijdig bezwaar te maken.
[NAAM] heeft bij het indienen van haar bezwaarschrift aangegeven wat de reden is van de te
late indiening. Ook is bezwaarde bij e-mailbericht van 26 juli 2023 in de gelegenheid gesteld om te
laten weten waarom het bezwaarschrift te laat is ingediend. [NAAM] heeft per e-mail van 4
augustus 2023 verwezen naar haar bezwaarschrift. [NAAM] heeft aangegeven dat zij last heeft
van extreme uitstelproblemen. Dit zorgt voor extra problemen en financiële gevolgen. [NAAM]
hoopt dat de commissie coulant kan zijn. Dankzij haar vader heeft zij haar fiets snel terug kunnen
krijgen. [NAAM] geeft aan dat zij belangrijke en minder belangrijke dingen allemaal uitstelt.
Wel wist bezwaarde vanaf het begin af aan dat zij bezwaar wilde maken.

1 Rb Den Haag, 10 oktober 2016, ECLI:NL:RBDHA:2016:12168.

De commissie overweegt dat het onder de verantwoordelijkheid valt van bezwaarde om binnen de
daarvoor gestelde termijn haar bezwaarschrift in te dienen. [NAAM] heeft haar fiets op 27 mei
2023 van het Fietsdepot opgehaald. Hiermee staat vast dat bezwaarde op 27 mei 2023 op de
hoogte was van de bezwaartermijn. Indien bezwaarde wegens omstandigheden niet in staat was
om tijdig bezwaar te maken, mag worden verwacht dat zij haar administratieve zaken door een
derde laat behartigen. Zorgt men daar niet voor, dan zijn de gevolgen hiervan voor eigen risico. De
commissie is daarom van mening dat het bezwaarschrift op tijd kon worden ingediend en dat in dit
geval geen sprake is van een verschoonbare termijnoverschrijding.

3. Advies
Op grond van het vorenstaande adviseert de commissie u:
.  Het bezwaarschrift van 26 juli 2023 ten aanzien van de fiets met barcode 1001042751 niet-
ontvankelijk te verklaren-
.  Het bestreden besluit in stand te laten.

Adviseur,

Mevrouw [NAAM]