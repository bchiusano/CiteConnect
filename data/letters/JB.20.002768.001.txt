Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.20.002768.001
Datum         5 maart 2020
Onderwerp     Advies van de bezwaarschriftencommissie (hierna: de commissie) naar
aanleiding van het bezwaarschrift van de heer [NAAM] (hierna: bezwaarde)

Geacht college,

1. Inleiding
Op 6 februari 2020 om 17:01 uur heeft de handhaver, namens u, de fiets van bezwaarde verwijderd
rond het gebied de Rode Loper (Beursstraat) te Amsterdam en opgeslagen bij het Fietsdepot. De
fiets van bezwaarde stond volgens het besluit niet geparkeerd in de daarvoor bestemde voorziening.
Het besluit is op 6 februari 2020 om 15:50 uur bekendgemaakt. Tegen dit besluit is tijdig een
bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren uit het bezwaarschrift als volgt:
. [NAAM] geeft aan dat er geen borden stond waaruit bleek dat hij zijn fiets niet op
onderhavige locatie mocht parkeren-
. [NAAM] geeft aan dat hij zijn fiets niet in een parkeervak voor scooters heeft
geparkeerd.

4. Horen van bezwaarde
Op 4 maart 2020 is er telefonisch contact geweest met bezwaarde. [NAAM] heeft ingestemd
met telefonisch horen. [NAAM] heeft samengevat het volgende aangevoerd:
. [NAAM] geeft aan dat er geen borden stond waaruit bleek dat hij zijn fiets niet op
onderhavige locatie mocht parkeren. [NAAM] benadrukt dat het straatbeeld leidt tot

onduidelijkheid over waar fietsen geparkeerd mogen worden. Het was voor bezwaarde
duidelijk dat hij niet in de parkeervakken voor scooters en bromfietsen mocht parkeren.
Dit is de reden dat bezwaarde zijn fiets naast de parkeervakken voor scooters en
bromfietsen heeft geparkeerd-
. [NAAM] geeft aan dat er op andere dagen pionnen geplaatst worden op onderhavige
locatie. De handhavers plaatsen deze pionnen om aan te geven dat er geen fietsen
geparkeerd mogen worden. Op 6 februari 2020 stonden er geen pionnen op de
onderhavige locatie-
. [NAAM] geeft aan dat hij één uur begunstigingstermijn erg kort vindt. [NAAM] was
aan het werk en had zijn fiets al vroeg in de ochtend geparkeerd-
. [NAAM] geeft aan dat er ter plaatse meer fietsen geparkeerd stonden die niet zijn
verwijderd.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening mogen worden geparkeerd. Door het intensief
gebruik en hoge fietsparkeerdruk is het gebied de Rode Loper door het college van burgemeester
en wethouders aangewezen als gebied waarin het verboden is om fietsen buiten de daarvoor
bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied rond de Rode Loper
gebruik maken de ruimte te geven. Door middel van informatieborden wordt gewezen op het
verbod om buiten de rekken te parkeren.

[NAAM] voert aan dat zijn fiets op de Beursstraat was geparkeerd. Uit het
constateringsformulier en de foto's die zijn gemaakt bij de verwijdering van de fiets, blijkt dat de
fiets buiten een fietsvoorziening is aangetroffen. De fiets stond tegen een paal naast
parkeervakken voor scooters en bromfietsen geparkeerd. Voor een handhaver is bepalend hoe hij
de fiets aantreft. Overtreding van artikel 4.27 lid 4 van de APV staat hiermee vast.

1 Aanwijzingsbesluit Rode Loper Zuid, nr. 181437 d.d. 23 augustus 2018.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 6 februari 2020 om 15:50 uur is aangebracht en in het systeem op 6 februari 2020 om
15:53 uur is geregistreerd.  De fiets is op 6 februari 2020 om 17:01 uur verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] geeft aan dat er geen borden stond waaruit bleek dat hij zijn fiets niet op onderhavige
locatie mocht parkeren. [NAAM] geeft aan dat er op andere dagen pionnen geplaatst worden
op onderhavige locatie om aan te geven dat er geen fietsen geparkeerd mogen worden. Op 6
februari 2020 stonden er geen pionnen op de onderhavige locatie. Het is vervelend dat bezwaarde
niet op de hoogte was van de geldende regeling waardoor hij  zijn fiets buiten de voorziening
geparkeerd heeft. De commissie wijst bezwaarde er wel op dat in het gebied van de Rode Loper
door middel van verschillende informatieborden gewezen wordt op het verbod om buiten een
daarvoor bestemde voorziening te parkeren. De commissie benadrukt echter dat het niet de
borden zijn die het parkeerverbod in het leven roepen. Het is de bevoegdheid in de APV en het
Aanwijzingsbesluit die maken dat er een bepaald regime geldt in het gebied. Het al dan niet
aanwezig zijn van een verkeersborden of andere aanwijzingen zoals pionnen doet daarom niet af
aan de geldende regels.2

Het is voor de commissie duidelijk dat bezwaarde zich bewust is geweest van de scooter- en
bromfietsparkeervakken en daar bewust naast heeft geparkeerd. Het had echter op de weg van
bezwaarde gelegen om onderzoek te doen naar de ter plaatse geldende verkeerssituatie. Dit mag
naar mening van de commissie van iedere verkeersdeelnemer worden verwacht. [NAAM] had
de onduidelijkheid die het straatbeeld bij hem opriep op deze manier kunnen voorkomen. Dat
bezwaarde heeft nagelaten om zich te oriënteren op de parkeermogelijkheden van fietsen in het
gebied dient voor zijn rekening te komen.

[NAAM] heeft aangegeven dat hij de begunstigingstermijn van één uur erg kort vindt. De
commissie herhaalt dat indien een fiets in een aangewezen gebied buiten een fietsvoorziening
wordt aangetroffen, de eigenaar vanaf het aanbrengen van de sticker één uur de tijd krijgt om de
fiets te verwijderen. Een begunstigingstermijn van één uur wordt voldoende geacht om de
overtreder in staat te stellen de overtreding ongedaan te maken. Een langere

2 Raad van State 2 juli 2014, ECLI:NL:RVS:2014:2398.

begunstigingstermijn wordt gelet op de druk op de openbare ruimte in het gebied en de
aanzuigende werking van verkeerd geparkeerde fietsen niet wenselijk geacht en zou in feite leiden
tot het gedogen van overtredingen. Dat de eigenaar van de fiets niet binnen die termijn de
overtreding ongedaan heeft kunnen maken in verband met bijvoorbeeld werktijden, doet daar
niet aan af. Bovendien heeft de Rechtbank Amsterdam met de uitspraak van 28 februari 2017 te
kennen gegeven dat het verlenen van een begunstigingstermijn van één uur niet onredelijk is, in
het geval van binnen het aangewezen gebied buiten de daarvoor bestemde voorziening
geparkeerde fietsen.3

[NAAM] geeft aan dat andere in overtreding staande fietsen niet zijn verwijderd. [NAAM]
beroept zich daarmee op het gelijkheidsbeginsel. De commissie is van mening dat dit beroep op
het gelijkheidsbeginsel niet slaagt. De handhavingscapaciteit is beperkt en daarom kunnen niet
alle fietsen die niet correct geparkeerd zijn tegelijkertijd worden verwijderd. Dat andere fietsen
niet zijn verwijderd, leidt er niet toe dat de fiets van bezwaarde onterecht is verwijderd.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mw. mr. [NAAM] Rb Amsterdam, 28 februari 2017, ECLI:NL:RBAMS:2017:113