Advies van de bezwaarschriftencommissie Juridisch Bureau
Aan           Het college van burgemeester en wethouders van de gemeente Amsterdam
Zaaknummer    JB.23.011706.001
Datum         27 september 2023
Onderwerp     Advies naar aanleiding van het bezwaarschrift van de heer [NAAM]

Geacht college,

1. Inleiding
Op 22 juni 2023 heeft de handhaver, namens u, de fiets van de heer [NAAM] (hierna: bezwaarde)
verwijderd van de locatie Govert Flinckstraat te Amsterdam en opgeslagen bij het Fietsdepot. De
fiets stond volgens het besluit langer dan zes weken onafgebroken op dezelfde plaats geparkeerd.
Het besluit is volgens het constateringsformulier op 2 mei 2023 bekendgemaakt. Tegen dit besluit is
een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  de bezwaren gegrond te verklaren-
.  het bestreden besluit in te trekken-
.  een gedeeltelijke kostenvergoeding toe te kennen van ? 35 ,- en voor het overige af te
wijzen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren uit het bezwaarschrift als volgt:
. [NAAM] geeft aan dat zijn fiets niet ongebruikt was. Hij gebruikte zijn fiets dagelijks en
parkeerde deze altijd netjes in het rek, zonder ooit een sticker eraan te hebben gezien.
. [NAAM] geeft aan dat hij tot zijn verbazing op de foto van het Fietsdepot een sticker
ontdekte met de datum 02-05-2023, die hij nog nooit eerder had opgemerkt. Deze
onverklaarbare situatie wekt bij bezwaarde verwarring, omdat hij zijn fiets altijd
nauwlettend in de gaten hield.
. [NAAM] geeft aan dat hij als gevolg van de inbeslagname een Uber moest nemen, wat
extra kosten met zich meebracht.
. [NAAM] geeft aan dat toen hij zijn fiets terugkreeg, hij opmerkte dat de remkabel los
was, wat suggereert dat er mogelijk schade is ontstaan tijdens de inbeslagname of de
bewaring op het Fietsdepot. Hiervan heeft bezwaarde een foto als bijlage in het
bezwaarschrift toegevoegd.
. [NAAM] stelt dat hij zijn WhatsApp- en e-mailgeschiedenis heeft als potentiële
bewijsstukken waaruit blijkt dat hij zijn fiets gebruikte, maar hij kan helaas geen concrete
foto van zichzelf met de fiets overleggen, waarop een datum staat vermeld.

4. Horen van bezwaarde
Op 19 juli 2023 is er telefonisch contact geweest met bezwaarde. [NAAM] heeft ingestemd met
het telefonisch horen. [NAAM] heeft samengevat het volgende aangevoerd:
. [NAAM] heeft aangegeven dat na het ophalen van zijn fiets, de remkabel los was en
deze is vastgezet.
.  Later merkte hij dat ook het wiel wankel was en dat de remkabels vervangen moesten
worden, waardoor hij besloot om de fiets weg te doen. Hij heeft een nieuwe fiets gekocht
en de oude fiets ingeruild.
. [NAAM] is van plan om het fietsbedrijf te vragen naar de kosten voor de reparatie.
.  Bovendien zal hij bewijs opsturen van de taxirit die hij moest nemen als gevolg van de
inbeslagname van zijn fiets.
. [NAAM] wilt al deze kosten vergoed krijgen, naast de kosten die hij heeft moeten
maken voor het terugkrijgen van zijn fiets.
.  Op 24 juli 2023 heeft bezwaarde per e-mail bewijsstukken van de schade opgestuurd. Het
betreft ten eerste twee facturen van Uber voor de taxirit van het Sarphatipark naar de
Vancouverstraat (?14,39) en terug (? 14,81), op 27 juni 2023. [NAAM] vraagt in totaal
om ? 29,20 vergoeding voor deze reiskosten die hij heeft moeten maken als gevolg van de
fietsverwijdering.
.  Het tweede bewijsstuk dat bezwaarde in voornoemde e-mail heeft overgelegd is een
offerte van een fietsenmaker waarin de geschatte kosten voor de reparatie van de schade
aan zijn fiets destijds vermeld staan. In deze e-mail geeft bezwaarde aan dat na het
terugkrijgen van zijn fiets na de inbeslagname, hij ontdekte dat de remkabel los was en
dat de fiets wiebelig fietste.
. [NAAM] geeft aan dat hij de fietsenmaker heeft gevraagd naar de oorzaak van deze
problemen, en de fietsenmaker concludeerde dat dit te wijten was aan kapotte spaken en
dat ook de remkabels moesten worden vervangen.
. [NAAM] vraagt om ? 82,90 vergoeding voor de schade aan zijn fiets. Samen met de aan
het Fietsdepot betaalde administratiekosten voor het thuisbezorgen van de fiets (? 35,-)
vraagt bezwaarde in totaal om een vergoeding van ? 147,10.

5. Juridisch kader
Ingevolge artikel 4.27 lid 2a van de Algemene Plaatselijke Verordening (APV) is het verboden om
in een door het college aangewezen gebied langer te parkeren dan een door het college te bepalen
periode. Het gebied binnen de Ring A10 (met uitzondering van Noord) is door het college
aangewezen als gebied waar een fiets niet langer dan zes weken op dezelfde plaats mag parkeren,
zonder wezenlijke onderbreking.1

1 Gemeenteblad 19 oktober 2016, nr. 144103, '(Brom)fiets-parkeerduur beperking in Amsterdam Zuid'.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u overtredingen zelf beëindigen door het
meevoeren en opslaan van de fietsen, nadat u de betrokkene in de gelegenheid heeft gesteld zelf
de overtredingen op te heffen. Tevens kunt u de kosten hiervan in rekening brengen.

6. Overwegingen
6.1 Ten aanzien van de ontvankelijkheid
De termijn voor het indienen van een bezwaarschrift bedraagt zes weken na bekendmaking van
het besluit. Een te laat ingediend bezwaarschrift wordt niet-ontvankelijk verklaard, tenzij er een
geldige reden voor het niet-tijdig indienen wordt aangevoerd. Volgens geldende jurisprudentie is
de sticker op de fiets het besluit. Het besluit is volgens het constateringsformulier bekend
gemaakt op 2 mei 2023. In het specifieke geval van bezwaarde kan echter niet met zekerheid
worden vastgesteld dat de stickerdatum juist is vastgesteld.

Volgens vaste rechtspraak moet de betrokkene die pas na afloop van de bezwaartermijn bekend
wordt met de mogelijkheid daartegen bezwaar te maken, vanaf het moment dat hij daarvan
kennis heeft zo spoedig mogelijk, maar in ieder geval binnen twee weken bezwaar maken.2

De fiets van bezwaarde is op 22 juni 2023 verwijderd en hij heeft op 30 juni 2023, de dag dat hij zijn
fiets kreeg thuisbezorgd, bezwaar gemaakt. Gelet op het voorgaande adviseert de commissie het
bezwaarschrift ontvankelijk te verklaren.

6.2 Ten aanzien van het besluit
Ten aanzien van het besluit moet beoordeeld worden of er sprake was van een overtreding, en zo
ja, of het verwijderen en opslaan van de fiets volgens de juiste procedure heeft plaatsgevonden.

De locatie Govert Flinckstraat valt in het aangewezen gebied binnen de Ring A10. Op deze locatie
geldt een maximale parkeerduur van zes weken. Deze maximale parkeerduur geldt zowel binnen
als buiten de fietsparkeervoorzieningen. Met dit beleid wil de gemeente de bestaande
parkeerplekken beter benutten.

In een gebied met een maximale parkeerduur van zes weken krijgt de eigenaar vanaf de
overschrijding van de maximale parkeerduur een sticker, waarna de eigenaar zeven dagen de tijd
krijgt om de overtreding op te heffen. De sticker van de fiets halen of de fiets verplaatsen is niet
voldoende om verwijdering te voorkomen. De fiets moet gebruikt worden.

In het specifieke geval van bezwaarde kan echter niet met zekerheid worden vastgesteld dat de
fiets volgens de juiste procedure is verwijderd. De commissie adviseert daarom het bezwaar
gegrond te verklaren. [NAAM] komt in beginsel in aanmerking voor een kostenvergoeding.

6.3 Ten aanzien van de bezwaren
De commissie merkt op dat, nu het bezwaarschrift gegrond is, de bezwaren gericht tegen de
verwijdering van de twee fiets verder buiten beschouwing zullen worden gelaten.

2 Raad van State 11 december 2019, ECLI:NL:RVS:2019:4152.

6.4 Ten aanzien van de kosten
Bezwaarde wil ten eerste een vergoeding van ? 35,- voor de betaalde administratie- en
thuisbezorgkosten aan het Fietsdepot. Daarbij vraagt bezwaarde om een vergoeding van ? 29,20
voor twee taxiritten die hij heeft gemaakt op 27 juni 2023. Ten slotte vraagt bezwaarde om een
vergoeding van ? 82,90 voor de gestelde schade aan zijn fiets. Hiertoe overweegt de commissie als
volgt.

Overwogen wordt dat nu de fietsen niet volgens de juiste regels zijn verwijderd, bezwaarde
hierdoor in beginsel in aanmerking komt voor vergoeding van de gemaakte kosten.
Dit betreft de administratie- en thuisbezorgkosten van ? 35,- die door bezwaarde aan het
Fietsdepot zijn betaald.

Ten aanzien van de gemaakte kosten voor de taxiritten op 27 juni 2023 wordt als volgt overwogen.
Bezwaarde heeft een schadebeperkingsplicht, dat wil zeggen dat hij binnen redelijke grenzen
maatregelen moet nemen ter voorkoming of beperking van schade. [NAAM] geeft aan dat hij
zijn fiets dagelijks gebruikt en hij wist dus al op 22 juni 2023 dat zijn fiets bij het Fietsdepot stond.
De gemaakte kosten voor de taxiritten vijf dagen na de fietsverwijderingsactie komen daarom niet
voor vergoeding in aanmerking, nu bezwaarde de fiets ook vóór 27 juni 2023 kon ophalen of laten
thuisbezorgen. Dat bezwaarde dit heeft nagelaten komt naar het oordeel van de commissie voor
zijn eigen risico en rekening.

Bezwaarde stelt ten slotte dat zijn fiets is beschadigd als gevolg van de fietsverwijdering.
Overwogen wordt dat bij het toepassen van bestuursdwang zorgvuldig te werk moet worden
gegaan en beschadiging moet worden vermeden. Voorts blijkt uit de foto's in het
constateringsformulier dat de fiets op het moment van verwijdering enkele gebreken kende.
Enkele spaken op de fiets ontbraken ten tijde van de verwijdering en ook is te zien dat de
remkabels op de fiets verouderd waren.

Bezwaarde is de gelegenheid geboden om het door hem gestelde te onderbouwen met stukken. In
het bezwaarschrift van 30 juni 2023 heeft bezwaarde een foto als bijlage toegevoegd van een
remkabel die loszit. Op 24 juli 2023 heeft bezwaarde een offerte van een fietsenmaker overlegd,
waarin de geschatte kosten voor de reparatie van de gestelde schade aan zijn fiets destijds
vermeld staan.

Overwogen wordt echter dat bezwaarde zijn fiets niet heeft laten repareren, maar deze heeft
ingeruild bij de aankoop van een nieuwe fiets. Nu bezwaarde zijn fiets heeft ingeruild, kan de
commissie de concrete hoogte van de gestelde schade aan de fiets niet vaststellen. Dat bezwaarde
een nieuwe fiets heeft aangeschaft, is niet aan u te wijten. Hierom adviseert de commissie om het
verzoek om een kostenvergoeding voor de gestelde schade aan de fiets af te wijzen.

Gelet op het bovenstaande adviseert de commissie om een kostenvergoeding van in totaal ? 35,-
toe te kennen aan bezwaarde. [NAAM] wordt de gelegenheid geboden om een foto of kopie
van zijn bankpas in kleur toe te sturen, waarop de naam en het rekeningnummer van bezwaarde
duidelijk leesbaar zijn. [NAAM] kan de genoemde documenten sturen naar
juridischbureau.bezwaren@amsterdam.nl om de kostenvergoeding te ontvangen.

7. Conclusie
Op grond van het voorgaande is de commissie van oordeel dat de bezwaren gegrond zijn en dat het
bestreden besluit dient te worden ingetrokken. [NAAM] komt in aanmerking voor een
gedeeltelijke kostenvergoeding van ? 35,-.

Adviseur,

Dhr. [NAAM]