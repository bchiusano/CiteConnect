Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.24.004120.001
Datum        12 juli 2024
Onderwerp    Advies naar aanleiding van het bezwaarschrift van [NAAM]

Geachte college,

1. Inleiding
Op 4 april 2024 om 10:52 uur heeft de handhaver, namens u, de fiets van [NAAM]
(hierna: bezwaarde) verwijderd van de locatie Buiksloterweg en opgeslagen bij het Fietsdepot. De
fiets stond volgens het besluit niet geparkeerd in de daarvoor bestemde voorziening. Het besluit is
op 4 maart 2024 om 08:30 uur bekendgemaakt. Tegen dit besluit is tijdig een bezwaarschrift
ingediend.

2. Advies
De commissie adviseert u:
?  het bezwaarschrift ontvankelijk te verklaren-
?  het bezwaar ongegrond te verklaren-
?  het bestreden besluit in stand te laten-
?  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
?  [NAAM]  geeft aan dat een aanwijzingsbesluit in de zin van 4.27 lid 3 APV voor het
gebied van de Buiksloterweg ontbreekt. Het is voor fietsgebruikers in Amsterdam dan ook
niet bekend dat dit als dergelijk gebied is gekwalificeerd. Dit is volgens bezwaarde
volstrekt onduidelijk en in strijd met het legaliteitsbeginsel. De fietskaart op de website
waarop de fietsregels per gebied zouden moeten staan functioneert niet.
?  [NAAM]  stelt dat het onmogelijk is om de fiets in een voorziening te plaatsen. Het
gebied is zeer drukbezocht en er worden veel fietsen geparkeerd, met name in de spits.
[NAAM]  heeft al enkele keren haar fiets in de ochtend bij de pontaanlanding moeten
plaatsen. Dit komt omdat er onvoldoende fietsnietjes zijn. Dit is volgens bezwaarde een
volledig aan het college te wijten probleem. Om de regel te kunnen naleven, zal het
college wel in voorzieningen moeten voorzien. Ter ondersteuning van hetgeen bezwaarde
stelt heeft bezwaarde enkele foto’s van de parkeersituatie in de vroege ochtend op de
locatie in de bijlagen toegevoegd.
?  Volgens bezwaarde lijkt, uit artikel 4.27 lid 3 en 4 APV, de bedoeling te volgen dat de fiets
is verwijderd om de “veiligheid te waarborgen” en “hinder te voorkomen”. Volgens
bezwaarde is hiervan geen sprake geweest. [NAAM]  heeft haar fiets los
moeten parkeren. Dit heeft bezwaarde geenszins op een onveilige of hinderlijke manier
gedaan, aangezien de weg eromheen volledig vrij was voor anderen.
?  [NAAM]  geeft aan dat op het besluit staat dat een sticker zou zijn geplaatst op 4 maart
2024 om 8:24 uur en dat de fiets is verwijderd op dezelfde dag om 10:52 uur. Er is voor
bezwaarde geen enkele mogelijkheid geweest om van de vermeende ‘overtreding’ en
waarschuwing op de hoogte te raken en de vermeende overtreding zelf te beëindigen. Dit
is volgens bezwaarde (zeer) spoedeisende bestuursdwang. Bij zeer spoedeisende
bestuursdwang is vereist dat de situatie zo spoedeisend is dat een besluit niet kon worden
afgewacht. Het ligt op de weg van het college om aannemelijk te maken dat er sprake is
van een spoedeisende situatie. Voor zover het college zou betogen dat niet van zeer
spoedeisende bestuursdwang, maar van spoedeisende bestuursdwang sprake is, gaat dit
ook niet op. Daarvoor is nodig dat er geen tijd is om de overtreder een
begunstigingstermijn te geven. Er was geen situatie waarin geen tijd zou zijn om
bezwaarde een begunstigingstermijn te geven. In geval van het overtreden van een APV-
verbod, is dit volgens de Raad van State onvoldoende reden voor het met spoed
verwijderen van de fiets. Ook om deze reden kan het besluit volgens bezwaarde geen
standhouden.
?  [NAAM]  eist een vergoeding voor de gemaakte kosten van € 35,-. Ook verzoekt
bezwaarde een vergoeding van de kosten die zij maakt voor de bezwaarprocedure.

4. Horen van bezwaarde
Bezwaarde is bij e-mail van 11 juli 2024 in de gelegenheid gesteld om het bezwaarschrift
telefonisch of schriftelijk nader toe te lichten. [NAAM]  heeft per e-mail van 12 juli 2024
gereageerd en heeft aangegeven af te zien van de mogelijkheid om de bezwaren aan te vullen of
gehoord te worden.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, een fietsparkeervak of
fietsnietje) mogen worden geparkeerd. Door het intensief gebruik en hoge fietsparkeerdruk is de
locatie Buiksloterweg door het college van burgemeester en wethouders aangewezen als gebied
waarin het verboden is om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de

1 Gemeenteblad van 3 mei 2016,nr 55896, “ Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren”.

overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van de locatie gebruik maken de ruimte
te geven. Door middel van informatieborden wordt gewezen op het verbod om buiten de
parkeervoorziening te parkeren.

Uit het constateringsformulier en de foto’s die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond op het trottoir geparkeerd.
Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto’s blijkt dat de fiets voorzien was van een sticker. Uit het constateringsformulier blijkt
dat de sticker op 2024 o4 maart 2024 om 08:30 uur is aangebracht en dat de fiets op diezelfde dag
om 10:52 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren en kosten
Bezwaarde geeft kort samengevat aan dat het aanwijzingsbesluit voor het gebied waar zij de fiets
heeft geparkeerd ontbreekt, waardoor zij niet op de hoogte kon zijn van de regels. Volgens
bezwaarde zijn er op de locatie onvoldoende fietsvoorzieningen, waardoor bezwaarde zich
genoodzaakt voelde om de fiets los te parkeren. [NAAM]  geeft aan de fiets zodanig te hebben
geparkeerd, zodat er om de fiets voldoende ruimte was voor anderen. [NAAM]  geeft aan dat de
begunstigingstermijn zodanig kort was, dat zij niet op de hoogte kon zijn van de waarschuwing om
zelf de overtreding te kunnen beëindigen. De commissie overweegt hiertoe het volgende.

Het is vervelend dat bezwaarde niet op de hoogte was van de geldende regeling waardoor zij haar
fiets buiten de voorziening geparkeerd heeft. Hoewel erop bij de pontaanlanding door middel van
verschillende informatieborden en groen gekleurde stoeptegels gewezen wordt op het verbod om
buiten een daarvoor bestemde voorziening te parkeren, wordt overwogen dat door middel van
borden uitsluitend gewezen wordt op het verbod om buiten de voorziening te parkeren.

Uit de bij het Gemeenteblad van 3 mei 2016, nr 55896, bijgevoegde kaart blijkt dat de
pontaanlanding bij de Buiksloterweg in het aangewezen gebied valt. De gebieden rond alle NS-
stations in Amsterdam zijn aangewezen als gebied waar het verboden is een fiets buiten de
daarvoor bestemde voorziening te parkeren. Uit het constateringsformulier en de foto’s die zijn
gemaakt bij de verwijdering van de fiets, blijkt dat de fiets niet in een fietsvoorziening is
geparkeerd. De fiets is daarmee terecht verwijderd.

Indien een fiets in een aangewezen gebied buiten een fietsvoorziening wordt aangetroffen, de
eigenaar vanaf het aanbrengen van de sticker één uur de tijd krijgt om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen. Dat de eigenaar van de
fiets niet binnen die termijn de overtreding ongedaan heeft kunnen maken in verband met
bijvoorbeeld werk, doet daar niet aan af. Bovendien heeft de Rechtbank Amsterdam met de
uitspraak van 26 september 2018 te kennen gegeven dat het verlenen van een
begunstigingstermijn van één uur niet onredelijk is, in het geval van binnen het aangewezen
gebied buiten de daarvoor bestemde voorziening geparkeerde fietsen.2

De locatie waar bezwaarde de fiets heeft geparkeerd, valt onder het aangewezen gebied. Dit
betekent dat fietsen die buiten de daarvoor bestemde parkeervoorziening staan geparkeerd,
kunnen worden verwijderd. Het veroorzaken van hinder of gevaar is hiervoor geen vereiste.

Ten aanzien van de door bezwaarde aan het Fietsdepot betaalde administratie- en
thuisbezorgkosten wordt overwogen dat bezwaarde alleen in aanmerking komt voor een
vergoeding, indien blijkt dat niet de juiste procedure voor verwijdering is gevolgd. Hiervan is geen
sprake. Aangezien de fiets terecht en op de juiste wijze is verwijderd komt bezwaarde niet in
aanmerking voor een vergoeding.

Overwogen wordt dat deze kosten voortvloeien uit het opstellen van het bezwaarschrift en gevolg
is van deelname aan het maatschappelijk verkeer. Uit vaste jurisprudentie valt af te leiden dat de
kosten die een bezwaarde maakt voor het opstellen en indienen van het bezwaarschrift niet voor
vergoeding in aanmerking komen.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM]  komt niet in aanmerking voor een
kostenvergoeding.

2 Rb Amsterdam, 26 september 2018, ECLI:NL:RBAMS:2018:7511.

Adviseur,

Mevrouw [NAAM]