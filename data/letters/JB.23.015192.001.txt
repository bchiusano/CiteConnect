Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.23.015192.001
Datum        22 januari 2024
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 6 september 2023 om 10:49 uur heeft de handhaver, namens u, de fiets van [NAAM]
(hierna: [NAAM] ) verwijderd uit het gebied rond het NS-station Amsterdam Amstel
(Julianaplein) en opgeslagen bij het Fietsdepot. De fiets stond volgens het besluit niet geparkeerd
in de daarvoor bestemde voorziening. Het besluit is op 6 september 2023 om 08:10 uur
bekendgemaakt. Tegen dit besluit is tijdig een bezwaarschrift ingediend.

2. Advies
De commissie adviseert u:
?  het bezwaarschrift ontvankelijk te verklaren-
?  het bezwaar ongegrond te verklaren-
?  het bestreden besluit in stand te laten-
?  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
?  [NAAM]  geeft aan dat hij op woensdag om 07:15 uur aankwam bij het Amstelstation
om zijn fiets te parkeren in de openbare fietsenstalling. Dit doet [NAAM]  elke dag.
?  [NAAM]  geeft aan dat de fietsenstalling tot zijn verbazing niet open was. Terwijl de
stalling volgens de reguliere openingstijden om 05:30 uur open zou moeten gaan.
?  [NAAM]  geeft aan dat hij zijn trein moest halen en de fiets vervolgens geparkeerd heeft
tegen een boom tegenover de ingang van de fietsenstalling. Dit was in de buurt van een
hele rij andere fietsen.
?  [NAAM]  zijn fiets bleek in het begin van de avond weg te zijn.
?  [NAAM]  geeft aan dat de medewerker van de stalling heeft bevestigd dat er een
probleem was met de stalling in de ochtend.
?  [NAAM]  vindt het erg cru dat fietsen direct worden weggeknipt, terwijl de gemeente
blijkbaar niet kan regelen dat de openbare stalling volgens de reguliere tijden open zijn.
?  [NAAM]  geeft aan dat het ophalen van de fiets veel tijd heeft gekost en het slot is
doorgeknipt. Ook vindt [NAAM]  de administratiekosten buitenproportioneel,
aangezien de stalling niet open was.

4. Horen van [NAAM]
Op 30 november 2023 heeft de behandelend jurist telefonisch contact met [NAAM]  gehad.
[NAAM]  heeft ingestemd met het telefonisch horen. Hij heeft de bezwaren uit het
bezwaarschrift herhaald en benadrukt. Daarnaast gaf [NAAM]  samengevat het volgende aan:
?  [NAAM]  geeft aan dat hij het verbodsbord niet duidelijk heeft gezien. Ook stonden er
veel andere fietsen op de plek.
?  [NAAM]  heeft een nieuw zadel gezet op de fiets, deze had hij nog liggen.
?  [NAAM]  heeft aangegeven geen factuur te hebben en dat het hem niet zozeer om de
kosten gaat. Het gaat [NAAM]  om het feit dat zijn fiets is verwijderd terwijl de
fietsenstalling dicht was en hij ervoor moest betalen om zijn fiets terug te krijgen.
?  [NAAM]  geeft aan eerder een bezwaar te hebben ingediend tegen een afvalboete.
Toen was de doos waarschijnlijk uit de container gevallen, terwijl hij daar niets aan kon
doen. Het bezwaar is toen ongegrond gegaan. Dit vond [NAAM]  erg zuur. [NAAM]
hoopt dat er dit keer beter naar zijn zaak wordt gekeken.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, een fietsparkeervak of
fietsnietje) mogen worden geparkeerd. Door het intensief gebruik en hoge fietsparkeerdruk is het
gebied rond het NS-station Amsterdam Amstel door het college van burgemeester en wethouders
aangewezen als gebied waarin het verboden is om fietsen buiten de daarvoor bestemde
voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

1 Gemeenteblad van 3 mei 2016,nr 55896, “ Aanwijzen gebieden bij NS-stations met maximale fietsparkeerduur en
vaststellen Handboek Fietsparkeren”.

Uit het constateringsformulier en de foto’s die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond op het trottoir tegen een
boom aan geparkeerd. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 6 september 2023 om 08:10 uur is aangebracht, en dat de fiets op diezelfde dag om
10:49 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM]  geeft aan dat hij op woensdag om 07:15 uur aankwam bij het Amstelstation om zijn
fiets te parkeren in de openbare fietsenstalling. [NAAM]  geeft aan dat de fietsenstalling tot zijn
verbazing niet open was. Terwijl de stalling volgens de reguliere openingstijden om 05:30 uur open
zou moeten gaan. [NAAM]  geeft aan dat hij zijn trein moest halen en de fiets vervolgens
geparkeerd heeft tegen een boom tegenover de ingang van de fietsenstalling. Dit was in de buurt
van een hele rij andere fietsen. [NAAM]  vindt het erg cru dat fietsen direct worden weggeknipt,
terwijl de gemeente blijkbaar niet kan regelen dat de openbare stalling volgens de reguliere tijden
open zijn. [NAAM]  geeft aan dat hij het verbodsbord niet duidelijk heeft gezien. Ook stonden er
veel andere fietsen op de plek. De commissie overweegt hiertoe het volgende.

De commissie kan zich goed voorstellen dat de onverwachts dichte fietsenstalling voor
calamiteiten heeft gezorgd bij [NAAM] . Opgemerkt wordt dat de fietsenstalling geen
gemeentelijke stalling is, maar door de NS wordt beheerd. De commissie betreurt het dat de
fietsenstalling nog niet geopend was volgens de gebruikelijke openingstijden. Overwogen wordt
dat dit [NAAM]  niet ontslaat van het verbod om de fiets buiten een parkeervoorziening te
parkeren. Er is op loopafstand van het station vaak nog wel een fietsparkeervoorziening waar plek
is om de fiets te parkeren. Er staan bijvoorbeeld aan de andere kant van het station verschillende
fietsenrekken. Dat [NAAM]  zijn trein moest halen en hierdoor niet in de gelegenheid was om
een beschikbare parkeervoorziening te vinden, is begrijpelijk, maar geen rechtvaardiging voor de
in overtreding staande fiets.

Juist in gebieden als het gebied rond het NS-station Amsterdam Amstel, is de parkeerdruk
dusdanig hoog dat strikte handhaving van groot belang is. Dit betekent dat het maken van
uitzonderingen de verkeerssituatie in een dergelijk gebied niet ten goede komt. De aangevoerde
omstandigheden leiden er niet toe dat zij onevenredig in verhouding staan tot de met de
beleidsregel te dienen doelen.

Van een verkeersdeelnemer mag worden verwacht dat hij of zij onderzoek doet naar de ter plaatse
geldende verkeerssituatie. Dat [NAAM]  heeft nagelaten om zich te oriënteren op de
parkeermogelijkheden van fietsen in het gebied rondom het NS-station Amsterdam Amstel, komt
voor zijn rekening. Ten overvloede wordt opgemerkt dat het niet de borden zijn die het
parkeerverbod in het leven roepen. Het is de bevoegdheid in de APV en het Aanwijzingsbesluit die
maken dat er een bepaald regime geldt in het gebied. Het al dan niet aanwezig zijn van een bord
doet daarom niet af aan de geldende regels, waarbij wordt verwezen naar de uitspraak van de
Afdeling bestuursrechtspraak van de Raad van State van 2 juli 2014.2 De commissie volgt
bezwaarde niet in zijn bezwaar.

6.3 Ten aanzien van de kosten
[NAAM]  geeft aan dat het ophalen van de fiets veel tijd heeft gekost en het slot is doorgeknipt.
Ook vindt [NAAM]  de administratiekosten buitenproportioneel, aangezien de stalling niet open
was. [NAAM]  heeft een nieuw zadel gezet op de fiets, deze had hij nog liggen. [NAAM]  heeft
aangegeven geen factuur te hebben en dat het hem niet zozeer om de kosten gaat. Het gaat
bezwaarde om het feit dat zijn fiets is verwijderd terwijl de fietsenstalling dicht was en hij ervoor
moest betalen om zijn fiets terug te krijgen. Hiertoe overweegt de commissie het volgende.

Overwogen wordt dat bij het toepassen van bestuursdwang zorgvuldig te werk moet worden
gegaan en beschadiging moet worden vermeden. Uit het constateringsformulier en de door
bezwaarde overgelegde foto’s is niet direct duidelijk dat de schade is ontstaan door verwijdering
van de fiets. [NAAM]  is gevraagd een factuur te overleggen voor een eventuele
kostenvergoeding. [NAAM]  heeft aangegeven dat het hem niet zozeer om deze kosten gaat.
Ten aanzien van deze kosten overweegt de commissie dan ook dat er onvoldoende
aanknopingspunten zijn om een kostenvergoeding toe te kennen.

Ten aanzien van de door [NAAM]  aan het Fietsdepot betaalde administratiekosten en het
opengebroken slot wordt overwogen dat [NAAM]  alleen in aanmerking komt voor een
vergoeding, indien blijkt dat niet de juiste procedure voor verwijdering is gevolgd. De handhavers
hebben het slot doorgeslepen om de fiets te kunnen verwijderen. Aangezien de fiets terecht is
verwijderd komt deze schade niet voor vergoeding in aanmerking. De commissie adviseer geen
kostenvergoeding toe te kennen.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM]  komt niet in aanmerking voor een
kostenvergoeding.

2 Raad van State 2 juli 2014, ECLI:NL:RVS:2014:2398.

Adviseur,

Mevrouw [NAAM]