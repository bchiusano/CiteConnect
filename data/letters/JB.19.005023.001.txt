Advies van de bezwaarschriftencommissie Juridisch Bureau

Aan         Het college van burgemeester en wethouders van de gemeente Amsterdam
Zaaknummer JB.19.005023.001
Datum      7 mei 2019
Onderwerp  Advies naar aanleiding van het bezwaarschrift van mevrouw [NAAM] college,

1. Inleiding
Op 21 maart 2019 heeft de handhaver, namens u, de fiets van mevrouw [NAAM] (hierna:
bezwaarde) verwijderd van de locatie Biesboschstraat en opgeslagen bij het Fietsdepot. De fiets
stond volgens het besluit langer dan zes weken onafgebroken op dezelfde plaats geparkeerd.
Het besluit is op 6 maart 2019 bekendgemaakt.

Tegen dit besluit is tijdig een bezwaarschrift ingediend. Bij brief van 2 april 2019 is de ontvangst
van het bezwaarschrift bevestigd.

2. Advies
De commissie adviseert u:
.  Het bezwaar ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
In het bezwaarschrift is - samengevat weergegeven - het volgende aangevoerd.
-  Als grondslag voor het verwijderen van de fiets is art. 4.27 lid 2 a APV aangegeven.
De melding van verwijderen is gedaan op 6 maart 2019 en vanaf 13 maart 2019 kan de
fiets worden verwijderd. [NAAM] begrijpt niet op welke grond haar fiets überhaupt in
aanmerking is gekomen voor verwijdering, aangezien de fiets in goede conditie verkeert
en kwalitatief beter is dan het gros van de overige fietsen in de directe nabijheid. De enige
reden die bedacht kan worden is dat de banden wat zachter waren (met een geldige
reden) dan voor de handhaver als acceptabel kon worden beschouwd-
-  Verder is het ook onbekend wat er moest gebeuren in de periode van 6 tot 13 maart 2019
zodat de fiets niet zou worden verwijderd-

- [NAAM] geeft aan dat zij de afgelopen periode zwanger was van een meerling en dat
zij lichamelijk niet in staat was om gebruik te maken van een fiets, hetgeen ongetwijfeld
de zachte banden zal hebben veroorzaakt. De tweeling is geboren op 26 februari 2019 bij
32 weken en 4 dagen, waarmee de kinderen veel te vroeg zijn geboren. De kinderen
hebben in de periode daarna in het ziekenhuis (Amstelland Amstelveen) gelegen op de
neonatologie afdeling. In de periode waarin de fiets was geselecteerd om verwijderd te
worden, was bezwaarde dagelijks in het ziekenhuis bij de kinderen-
-  Haar partner heeft in de dagen volgend op 6 maart jl. geconstateerd dat er bij diverse
oude fietsen een rode sticker was geplaatst in verband met het verwijderen van de fietsen
in het fietsenrek voor het huis. Er zat geen sticker op de fiets van bezwaarde na een
zorgvuldige check door bezwaarde en haar partner-
-  De kinderen zijn sinds 19 maart 2019 thuis en toen viel het bezwaarde opeens op dat haar
fiets was verwijderd en diverse oude 'barrels' nog in het rek stonden-
-  De medewerker van het Fietsdepot die telefonisch het dossier behandelde en de
medewerker die de fiets op vrijdag 22 maart jl. kwam bezorgen waren ook zeer verbaasd
over het weghalen van mijn fiets gezien de kwaliteit-
-  Tot slot verzoekt bezwaarde om de administratiekosten van ? 35,- en de kosten voor een
nieuw kettingslot (conform AXA ART5 kwaliteit) ter waarde van ? 75,- te vergoeden.

4. Horen van bezwaarde
Op 6 mei 2019 is er telefonisch contact geweest met bezwaarde. [NAAM] heeft aangegeven
geen gebruik te willen maken van een hoorzitting. Derhalve wordt dit telefoongesprek beschouwd
als telefonische hoorzitting. [NAAM] heeft tijdens dat gesprek in aanvulling op haar
bezwaarschrift het volgende aangevoerd.
- [NAAM] stelt dat er geen sticker op de fiets zat. Zij heeft de fiets goed in de gaten
gehouden-
-  De fiets verkeerde in goede staat en werd gebruikt-
-  Verder heeft de handhaver het slot doorgebroken. [NAAM] verzoekt om een
schadevergoeding-
-  Andere fietsen in hetzelfde fietsenrek die wel in slechte staat waren, zijn niet verwijderd-
- [NAAM] was zwanger van een tweeling die te vroeg zijn geboren en zij moest daarom
vaak in het ziekenhuis zijn. Hierdoor was bezwaarde niet in staat om de fiets te gebruiken-
- [NAAM] heeft haar fiets op een andere plek gezet.

5. Juridisch kader
Ingevolge artikel 4.27, lid 2a, van de Algemene Plaatselijke Verordening (hierna: APV) is het
verboden om in een door het college aangewezen gebied langer te parkeren dan een door het
college te bepalen periode. Het gebied binnen de Ring A10 (met uitzondering van Noord) is door
het college aangewezen als gebied waar een fiets niet langer dan zes weken op dezelfde plaats
mag parkeren, zonder wezenlijke onderbreking1.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (hierna: Awb). Op grond hiervan kunt u een overtreding zelf beëindigen door
het meevoeren en opslaan van de fiets, nadat u de betrokkene in de gelegenheid heeft gesteld zelf
de overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

De locatie Biesboschstraat valt in het aangewezen gebied binnen de Ring A10. Op deze locatie
geldt een maximale parkeerduur van zes weken. Deze maximale parkeerduur geldt zowel binnen
als buiten de fietsparkeervoorzieningen. Met dit beleid wil de gemeente de bestaande
parkeerplekken beter benutten.

Uit het constateringsformulier blijkt dat de fiets van bezwaarde langer dan zes weken zonder
wezenlijke onderbreking geparkeerd is geweest. Gebleken is dat de fiets van bezwaarde op
21 januari 2019 door de handhavers van een onopvallend constateringsmiddel is voorzien.
Op 6 maart 2019 is gecontroleerd of de fiets van zijn plek is geweest. Uit het intact zijn van het
constateringsmiddel bleek dat bezwaarde de fiets in de tussenliggende periode niet heeft
gebruikt.

Overtreding van artikel 4.27, lid 2a, APV staat hiermee vast.

In een gebied met een maximale parkeerduur van zes weken krijgt de eigenaar vanaf het
aanbrengen van de sticker zeven dagen de tijd om de overtreding op te heffen door de fiets te
gebruiken. Uit het constateringsformulier blijkt dat de sticker op 6 maart 2019 is aangebracht, en
dat de fiets op 21 maart 2019 is verwijderd. Uit de foto die door de handhavers is gemaakt op het
moment van verwijdering blijkt dat het aangebrachte constateringsmiddel nog intact was.

Hieruit volgt dat u de juiste procedure heeft gevolgd bij het verwijderen van de fiets.

Bezwaarde stelt zich op het standpunt dat de fiets werd gebruikt. Ook heeft zij de fiets verplaatst.
In dit verband overweegt de commissie dat bezwaarde met deze enkele stelling niet aannemelijk
heeft gemaakt dat de fiets is gebruikt. Wanneer de fiets wordt gebruikt, verdwijnt het
constateringsmiddel. Het verplaatsen van de fiets is hiervoor onvoldoende. Uit de foto die op het
moment van verwijderen van de fiets door de handhavers is gemaakt, blijkt dat het
constateringsmiddel bij verwijdering nog intact was. Het constateringmiddel bevond zich op de
achterband onder het spatbord van de fiets. Uit het intact zijn van het constateringsmiddel blijkt
dat de fiets langer dan zes weken op dezelfde plaats stond geparkeerd, zonder wezenlijke
onderbreking.

Daarnaast voert bezwaarde aan dat zij vanwege zwangerschap lichamelijk niet in staat was om de
fiets te gebruiken. De tweeling is veel te vroeg  geboren, zodat bezwaarde dagelijks in het
ziekenhuis moest zijn. De commissie betreurt de omstandigheden van bezwaarde. Het kan
natuurlijk voorkomen dat een fiets voor een langere tijd niet gebruikt kan worden. De beste

oplossing is om de fiets dan binnen te zetten. Indien dit niet mogelijk is, wordt aangeraden om aan
gezinsleden of buren te vragen om de fiets in de gaten te houden of te gebruiken bij afwezigheid
van langer dan zes weken. Als de gemeente een sticker op de fiets heeft geplakt, dient de sticker
te worden verwijderd en de fiets te worden gebruikt. De fiets wordt dan niet verwijderd.

Bezwaarde stelt dat er geen sticker op de fiets is aangebracht. Hiertoe overweegt de commissie
het volgende. Volgens vaste jurisprudentie is de sticker op de fiets het besluit.2 Uit het
constateringsformulier blijkt dat de fiets gestickerd is geweest op 6 maart 2019. Op het moment
van verwijderen op 21 maart 2019 is een vervangende sticker op de fiets aangebracht, omdat de
op 6 maart 2019 aangebrachte sticker niet langer op de fiets zat. Dat het om een vervangende
sticker gaat blijkt uit het cijfer 2 dat op de sticker vermeld staat.

Ten aanzien van de stelling van bezwaarde dat de fiets in goede staat was, merkt de commissie
het volgende op. Dat de fiets in goede staat verkeerde en er geen sprake was van een kennelijk
verwaarloosde toestand, maakt niet dat de fiets langer dan zes weken op dezelfde plaats mag
worden geparkeerd zonder wezenlijke onderbreking. De fiets mocht dus verwijderd worden,
ongeacht de staat van de fiets.

Tot slot stelt bezwaarde dat andere fietsen die in hetzelfde fietsenrek als haar fiets stonden en die
wel in slechte staat waren niet zijn verwijderd. Zoals reeds overwogen, mocht de fiets verwijderd
worden, ongeacht de staat van de fiets. Dat de fietsen die naast de fiets van bezwaarde stonden
niet zijn verwijderd, doet niet af aan het feit dat de fiets van bezwaarde langer dan zes weken op
dezelfde plaats stond geparkeerd zonder wezenlijke onderbreking en daarmee aan de
geconstateerde overtreding. Voor zover bezwaarde hiermee een beroep doet op het
gelijkheidsbeginsel, slaagt dit beroep niet.

Concluderend is de commissie van oordeel dat de fiets van bezwaarde terecht en op  een juiste
wijze is verwijderd en dat er geen omstandigheden zijn gebleken die tot een andere beslissing
hadden moeten leiden. [NAAM] komt dan ook niet in aanmerking voor een kostenvergoeding.

7.  Conclusie
Gelet op het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

[NAAM] Rb Den Haag, 10 oktober 2016, ECLI:NL:RBDHA:2016:121