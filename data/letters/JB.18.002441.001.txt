Advies van de bezwaarschriftencommissie Juridisch Bureau

Aan           Het college van burgemeesters en wethouders van het stadsdeel Centrum
Griffienummer JB.18.002441.001
Datum         17 mei 2018
Onderwerp     Advies naar aanleiding van het bezwaarschrift van mevrouw [NAAM] College,

1. Inleiding
Op 12 april 2018 heeft de handhaver, namens u, de fiets van mevrouw [NAAM] (hierna:
bezwaarde) verwijderd van de locatie NS-Station Amsterdam CS (van 14, De Ruyterkade) en
opgeslagen bij het Fietsdepot. De fiets van bezwaarde stond volgens het besluit niet geparkeerd in
de daarvoor bestemde voorziening. Het besluit is volgens het constateringsformulier op 12 april
2018 bekendgemaakt.

Tegen dit besluit is tijdig een bezwaarschrift ingediend. Bij brief van 2 mei 2018 is de ontvangst
van het bezwaarschrift bevestigd.

2. Advies
Ik adviseer u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe ik tot dit advies ben gekomen.

3. De bezwaren
Samengevat luiden de bezwaren in het bezwaarschrift als volgt:
- [NAAM] stelt dat zij haar ín het fietsenrek heeft geplaatst en dus niet buiten een voor
fietsparkeren bestemde voorziening-
- [NAAM] stelt dat haar fiets niet de doorgang verhinderde. Ook overschreed haar fiets
niet de maximale parkeerduur van 6 weken en verkeerde haar fiets niet in onvoldoende
staat van onderhoud of een verwaarloosde toestand-
- [NAAM] geeft aan dat haar fiets op het moment dat zij deze stalde was uitgerust met
een degelijke zwarte fietstas en twee roze fietslampjes, beide van de HEM [NAAM]
stelt dat de fiets door het Fietsdepot is geretourneerd zonder deze uitrusting. [NAAM]
stelt u voor deze vermissing verantwoordelijk en geeft aan aangifte van diefstal te zullen
gaan doen-
- [NAAM] geeft aan dat het bij haar niet bekend was dat sprake was van een
aangewezen gebied.

4. Horen van bezwaarde
Op 19 maart 2018 heeft er telefonisch contact plaatsgevonden met bezwaarde. [NAAM] heeft
ingestemd met telefonisch horen. Kort samengevat heeft zij haar bezwaren als volgt toegelicht:
- [NAAM] geeft aan dat zij haar fiets `s ochtends op juiste wijze in het fietsenrek had
geparkeerd op de pont bij NS-Station Amsterdam CS, waar toen nog voldoende
beschikbare stallingsplaatsen aanwezig waren. Aan het einde van de middag
constateerde bezwaarde dat haar fiets weg was en er een andere fiets in het rek op de
plek stond waar zij haar fiets had geparkeerd-
- [NAAM] stelt dat iemand anders haar fietst verplaats moet hebben door deze uit de
wielsleuf te halen-
- [NAAM] stelt dat aan haar geen redelijke begunstigingstermijn is verleend. Op het
moment van het aanbrengen van de sticker, was zij aan het werken in Den Haag.
[NAAM] stelt dat zij hierdoor niet de gelegenheid heeft gekregen om de gestelde
begaande overtreding op te heffen-
- [NAAM] had haar fiets niet aan het fietsenrek vastgezet met een fietsslot.

In verband met de gestelde vermissing van de HEMA fietstassen en twee roze lampjes is aan
bezwaarde het constateringsformulier met de bij verwijdering gemaakte foto's van de fiets
toegestuurd. Uit de foto's blijkt dat op het moment van verwijdering de fiets niet met
voorgenoemde goederen was uitgerust. [NAAM] is medegedeeld dat het haar vrij staat om
aangifte te doen, maar dat in deze procedure verder niet op de vermissing wordt ingegaan nu is
gebleken dat op het moment van verwijdering van de fiets de goederen al ontbraken .

5. Juridisch kader
Ingevolge artikel 4.27 lid 3 en 4 Algemene Plaatselijke Verordening (APV) kan in het belang van de
veiligheid en ter voorkoming van hinder een gebied worden aangewezen waarin fietsen uitsluitend
in de daarvoor bestemde voorziening (lees: een fietsenrek) mogen worden geparkeerd. Door het
intensief gebruik en hoge fietsparkeerdruk is het gebied rond het NS-station Amsterdam CS door
het college van burgemeester en wethouders aangewezen als gebied waarin het verboden is om
fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25  en artikel 5:29 van de Algemene
wet bestuursrecht. Op grond hiervan kunt u een overtreding zelf beëindigen door het meevoeren
en opslaan van de fiets, nadat u de betrokkene in de gelegenheid heeft gesteld zelf de overtreding
op te heffen. Tevens kunt u de kosten hiervan in rekening brengen.

1 Gemeenteblad van 3 mei 2016,nr 55896,  'Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de rekken
te parkeren.

Bezwaarde geeft aan dat zij haar fiets in het fietsenrek heeft geparkeerd. Uit het
constateringsformulier en de foto's die zijn gemaakt bij de verwijdering van de fiets, blijkt dat de
fiets in het rek tussen twee fietsen in stond geparkeerd waarbij de fiets niet in een wielsleuf stond.
Bepalend is hoe de fiets door de handhaver is aangetroffen.

Overtreding van artikel 4.27 lid 4 APV staat hiermee vast en daarmee ook de bevoegdheid om de
fiets van bezwaarde te verwijderen.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt, gelet op de druk op de
openbare ruimte in het gebied en de aanzuigende werking van verkeerd geparkeerde fietsen, niet
wenselijk geacht en zou in feite leiden tot het gedogen van overtredingen. Uit het
constateringsformulier en de foto's die zijn gemaakt bij de verwijdering van de fiets blijkt dat de
sticker op 12 april 2018 om 10:00 uur is aangebracht, en dat de fiets op 12 april 2018 om 13:18 uur is
verwijderd.

Hieruit volgt dat u de juiste procedure heeft gevolgd bij het verwijderen van de fiets.

Bezwaarde voert aan dat zij haar fiets op juiste wijze in het fietsenrek heeft geplaatst en nadien
iemand anders haar fiets uit de wielsleuf moet hebben gehaald. De commissie overweegt hiertoe
het volgende.

Het komt helaas voor dat in het rek geplaatste fietsen eruit worden gehaald zodat iemand anders
zijn of haar fiets op die plek in het rek kan zetten. Hoe vervelend dit voor bezwaarde ook is, het is
haar verantwoordelijkheid om de fiets zo te stallen dat dit niet kan gebeuren. Ook als een extra
slot gebruikt wordt om de fiets aan het rek te bevestigen, moet dat slot zó bevestigd worden dat
niet teveel ruimte bestaat om de fiets uit het rek te halen. Nu bezwaarde niet de juiste
maatregelen heeft genomen om verplaatsing te voorkomen, mag aangenomen worden dat zij
verantwoordelijk is voor de begane overtreding.

Bezwaarde heeft gesteld dat de fiets de doorgang niet belemmerde, niet de maximale
parkeerduur van 6 weken overschreed en niet in verwaarloosde toestand verkeerde. De commissie
overweegt hiertoe het volgende.

De plek waar bezwaarde haar fiets had geparkeerd valt onder het aangewezen gebied. Dit
betekent dat fietsen die buiten de daarvoor bestemde parkeervoorziening worden aangetroffen,
kunnen worden verwijderd. Het veroorzaken van hinder, het in verwaarloosde staat verkeren van
de fiets of het overschrijden van de parkeerduur is hiervoor geen vereiste. De fiets mocht dus reeds
verwijderd worden vanwege het feit dat de fiets buiten de daarvoor bestemde parkeervoorziening
werd aangetroffen. Met betrekking tot het niet overschrijden van de maximale parkeerduur van 6
weken merkt de commissie nog op dat het gebied rond het NS-station Amsterdam door het
college van burgemeester en wethouders aangewezen is als gebied waarin een maximale
fietsparkeerduur van 14 dagen geldt.

Bezwaarde stelt dat aan haar geen redelijke begunstigingstermijn is verleend. Op het moment van
het aanbrengen van de sticker was bezwaarde in Den Haag aan het werk. De commissie
overweegt hiertoe het volgende.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. De begunstigingstermijn is een gestandaardiseerde termijn waarbinnen een
overtreder de overtreding zelf ongedaan kan maken. Dat de overtreder daartoe feitelijk niet in
staat was, doet daar niet aan af. Dit standpunt wordt bevestigd door een uitspraak van de
Rechtbank Den Haag2.

Concluderend is de commissie van oordeel dat de fiets terecht en op juiste wijze is verwijderd, en
dat er geen omstandigheden zijn gebleken die tot een andere beslissing hadden moeten leiden.
Bezwaarde komt dan ook niet in aanmerking voor vergoeding van de kosten.

7. Conclusie
Op grond van het voorgaande is de commissie van oordeel dat het bezwaar ongegrond is en dat
het bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

S. [NAAM]

2 Rb Den Haag, 10 oktober 2016, ECLI:NL:RBDHA:2016:1216