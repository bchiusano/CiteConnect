Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.23.003835.001
Datum         16 maart 2023
Onderwerp     Advies naar aanleiding van het bezwaarschrift van mevrouw [NAAM]

Geacht college,

1. Inleiding
Op 30 januari 2023 om 12:36 uur heeft de handhaver, namens u, de fiets van mevrouw [NAAM]
(hierna: bezwaarde) verwijderd uit het gebied rond het NS-station Amsterdam Centraal
(Stationsplein) en opgeslagen bij het Fietsdepot. De fiets van bezwaarde stond volgens het besluit
niet geparkeerd in de daarvoor bestemde voorziening. Het besluit is op 30 januari 2023 om 08:00 uur
bekendgemaakt. Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de gronden uit het bezwaarschrift als volgt:
. [NAAM] geeft aan dat zij haar fiets bij het Centraal Station, ter hoogte van de
fietsenboot en in de rekken heeft geparkeerd.
. [NAAM] geeft aan dat volgens de borden de fietsen daar vanaf 16 februari 2023
verwijderd zouden worden vanwege de nieuwe fietsenkelder. Dat duurde dus nog even.
. [NAAM] geeft aan dat haar fiets onterecht is verwijderd omdat zij haar fiets weldegelijk
heeft geparkeerd in de daartoe bestemde voorziening.
. [NAAM] geeft aan dat de fiets er maar één nacht stond, dus dat hij ook niet om die
reden kan zijn verwijderd.

4. Horen van bezwaarde
Op 28 februari 2023 heeft bezwaarde per e-mail aangegeven geen behoefte te hebben aan een
mondelinge toelichting op haar bezwaar, of om haar bezwaar mondeling aan te vullen.

Bezwaarde stelt dat de bezwaren zoals weergegeven in haar bezwaarschrift voldoende duidelijk
zijn. Wél heeft bezwaarde haar bezwaren in voornoemde e-mail herhaald en benadrukt.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek) mogen worden geparkeerd.
Door het intensief gebruik en hoge fietsparkeerdruk is het gebied rond het NS-station Amsterdam
Centraal door het college van burgemeester en wethouders aangewezen als gebied waarin het
verboden is om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod fietsen buiten de
fietsvoorzieningen te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond buiten de daartoe
bestemde wielsleuven van het fietsenrek ter hoogte van het Stationsplein te Amsterdam
geparkeerd. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt, gelet op de druk op de
openbare ruimte in het gebied en de aanzuigende werking van verkeerd geparkeerde fietsen, niet
wenselijk geacht en zou in feite leiden tot het gedogen van overtredingen.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 30 januari 2023 om 08:00 uur is aangebracht, en dat de fiets op 30 januari 2023 om
12:36 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde stelt dat zij haar fiets weldegelijk heeft geparkeerd in de daartoe bestemde
voorziening. De commissie overweegt hiertoe het volgende.

De commissie stelt vast dat uit het constateringsformulier en de foto's, die door Handhaving zijn
gemaakt op het moment van verwijdering van de fiets, is op te maken dat de fiets niet in de
daartoe bestemde fietsvoorziening stond geparkeerd. De fiets stond namelijk buiten de daartoe
bestemde wielsleuven van het fietsenrek ter hoogte van het Stationsplein te Amsterdam. Voor
een handhaver is bepalend hoe hij de fiets aantreft. De plek waar bezwaarde haar fiets heeft
geparkeerd, valt daarbij onder het aangewezen gebied. Dit betekent dat fietsen die buiten de
daarvoor bestemde parkeervoorziening staan geparkeerd, kunnen worden verwijderd.

Bezwaarde stelt dat op borden stond geschreven dat fietsen vanaf 16 februari 2023 verwijderd
zouden worden, terwijl de fiets van bezwaarde op 30 januari 2023 is verwijderd. Hiertoe overweegt
de commissie als volgt.

Uit de foto's in het constateringsformulier blijkt dat de fiets voorzien was van een sticker. Uit deze
foto's blijkt dat de sticker op 30 januari 2023 om 08:00 uur is aangebracht, en dat de fiets op 30
januari 2023 om 12:36 uur is verwijderd. Overwogen wordt dat het in principe juist is dat fietsen
gedurende een bepaalde tijd in de wielsleuven van het fietsenrek mochten staan op onderhavige
locatie. Fietsen moesten dus in de fietsenrekken worden geplaatst. De fiets van bezwaarde stond
echter buiten de daartoe bestemde wielsleuven van het fietsenrek en op grond daarvan is deze
verwijderd.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. Dat de bezwaarde mogelijk dacht dat zij tot 16 februari 2023 de tijd had om de
overtreding ongedaan te maken, vindt de commissie vervelend maar doet aan het voorgaande
niets af.

Bovendien heeft de Rechtbank Amsterdam met de uitspraak van 26 september 2018 te kennen
gegeven dat het verlenen van een begunstigingstermijn van één uur niet onredelijk is, in het geval

van binnen het aangewezen gebied buiten de daarvoor bestemde voorziening geparkeerde
fietsen.2

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Dhr. [NAAM]

2 Rb Amsterdam, 26 september 2018, ECLI:NL:RBAMS:2018:751