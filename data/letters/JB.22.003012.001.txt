Advies van de bezwaarschriftencommissie Juridisch Bureau
Aan           Het college van burgemeester en wethouders van de gemeente Amsterdam
Zaaknummer    JB.22.003012.001
Datum         26 juli 2022
Onderwerp     Advies naar aanleiding van het bezwaarschrift van [NAAM]

Geacht college,

1. Inleiding
Op 11 februari 2022 heeft [NAAM] (hierna: [NAAM]) online een bezwaarschrift
ingediend tegen de verwijdering van zijn fiets. In dit advies leest u welke beslissing de commissie
heeft genomen en leggen wij uit waarom.

2. Ontvankelijkheid
Alvorens een bezwaarschift inhoudelijk kan worden behandeld, dient beoordeeld te worden of het
bezwaarschrift ontvankelijk is. De commissie overweegt daartoe het volgende.

Volgens de uitspraak van Rechtbank Den Haag van 10 oktober 2016 is de sticker op de fiets het
besluit.1 Op de foto's die op het moment van verwijderen van de fiets door de handhaver zijn
gemaakt, is te zien dat de fiets van [NAAM] voorzien was van een sticker. Het besluit is bekend
gemaakt op 27 december 2021. De termijn voor het indienen van het bezwaarschrift ving aan op
28 december 2021. Gelet op artikel 6:7 jo. 6:8 van de Algemene wet bestuursrecht (hierna: Awb)
was 7 februari 2022 de laatste dag waarop het bezwaarschrift kon worden ingediend. Het digitale
bezwaarschrift is ontvangen op 11 februari 2022. Daarmee staat vast dat het bezwaarschrift niet
tijdig is ingediend.

De vraag is vervolgens of de termijnoverschrijding verschoonbaar is te achten. Slechts in zeer
bijzondere gevallen wordt het bezwaarschrift bij te late indiening in behandeling genomen.
Bezwaarde moet dan aantonen dat het hem niet aan te rekenen is, dat hij te laat is met zijn
bezwaarschrift.

Bezwaarde is bij e-mail van 15 februari 2022 in de gelegenheid gesteld om schriftelijk te laten
weten waarom het bezwaarschrift te laat is ingediend. Bij e-mail van 18 februari 2022 heeft
bezwaarde hierop gereageerd. [NAAM] heeft daartoe aangevoerd dat hij niet op de hoogte was
van het feit dat zijn fiets verwijderd was door Handhaving. [NAAM] was in de veronderstelling
dat zijn fiets gestolen was. Nadat [NAAM] op 10 januari 2022 erachter kwam dat zijn fiets door
Handhaving verwijderd was, heeft hij zijn fiets op 15 januari 2022 opgehaald bij het Fietsdepot. De
commissie overweegt hiertoe het volgende.

1 Rb Den Haag, 10 oktober 2016, ECLI:NL:RBDHA:2016:12168.

De commissie is van oordeel dat de door [NAAM] gegeven reden ter verklaring van de
termijnoverschrijding niet verschoonbaar kan worden geacht. Er wordt opgemerkt dat de fiets van
bezwaarde op 27 december 2022 is verwijderd en dat hij op 15 januari 2022 zijn fiets heeft
opgehaald bij het Fietsdepot. Hiermee staat vast dat [NAAM] op 15 januari 2022 op de hoogte
was van de bezwaartermijn. De laatste dag waarop het bezwaarschrift kon worden ingediend was
7 februari 2022. [NAAM] heeft vervolgens op 11 februari 2022 online zijn bezwaarschrift
ingediend. [NAAM] heeft nadat hij op de hoogte was van de bezwaartermijn nog 23 dagen
gewacht met het indienen van het bezwaarschrift. De commissie is van mening dat [NAAM]
niet binnen redelijke termijn nadat hij op de hoogte was gesteld van de bezwaartermijn, zijn
bezwaarschrift heeft ingediend en dat dit voor eigen rekening en risico dient te blijven.

3. Advies
Op grond van het vorenstaande adviseert de commissie u:
.  Het bezwaarschrift van 11 februari 2022 ten aanzien van de fiets met barcode 1000779653
niet-ontvankelijk te verklaren-
.  Het bestreden besluit in stand te laten.

Adviseur,

Mevrouw [NAAM]