Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.23.003839.001
Datum         19 april 2023
Onderwerp     Advies naar aanleiding van het bezwaarschrift van mevrouw [NAAM]

Geacht college,

1. Inleiding
Op 7 februari 2023 om 09:44 uur heeft de handhaver, namens u, de fiets van mevrouw [NAAM]
(hierna: bezwaarde) verwijderd van de locatie Prins Hendrikkade te Amsterdam en opgeslagen bij
het Fietsdepot. De fiets van bezwaarde stond volgens het besluit niet geparkeerd in de daarvoor
bestemde voorziening. Het besluit is op 7 februari 2023 om 08:10 uur bekendgemaakt. Tegen dit
besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de gronden uit het bezwaarschrift als volgt:
. [NAAM] geeft aan dat zij op 7 februari 2023 bij haar partner was, die op de Prins
Hendrikkade woont.
. [NAAM] geeft aan dat haar fiets in diezelfde straat stond geparkeerd.
. [NAAM] geeft aan dat haar fiets ten onrechte is verwijderd.
. [NAAM] geeft aan dat het bord waarop staat dat op die plek geen fietsen geparkeerd
mogen worden volstrekt onduidelijk is, omdat het ver weg staat en bovendien aan het
einde van de zone en niet aan het begin van de zone.
. [NAAM] geeft aan dat zij naderhand gele bordjes op de grond zag liggen die diende als
waarschuwing om op die plek niet te parkeren, maar dat deze niet geplaatst waren op het
moment dat haar fiets is verwijderd.
. [NAAM] geeft aan dat er geen ruimte meer is voor bezoekers en bewoners om hun fiets
te parkeren in de buurt van hun woning, omdat de fietsenstalling te ver weg is en deze na

24 uur geld kost, waardoor de stalling geen goed alternatief is voor de verwijderde
fietsenrekken.

4. Horen van bezwaarde
Op 8 maart 2023 heeft bezwaarde per e-mail aangegeven geen behoefte te hebben aan een
mondelinge toelichting op haar bezwaar. [NAAM] heeft daarbij aangegeven haar bezwaren per
e-mail toe te willen lichten. Per e-mail van 13 maart 2023 is bezwaarde in de gelegenheid gesteld
om haar bezwaren toe te lichten of aan te vullen. Op deze laatste e-mail heeft bezwaarde niet
gereageerd.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek) mogen worden geparkeerd.
Door het intensief gebruik en hoge fietsparkeerdruk is het gebied rond het NS-station Amsterdam
Centraal door het college van burgemeester en wethouders aangewezen als gebied waarin het
verboden is om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied rondom de Prins
Hendrikkade gebruik maken de ruimte te geven. Door middel van informatieborden wordt
gewezen op het verbod fietsen buiten de fietsvoorzieningen te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond op het trottoir en tegen een
brug aan geparkeerd. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 7 februari 2023 om 08:10 uur is aangebracht, en dat de fiets op 7 februari 2023 om
09:44 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde stelt dat de bebording op onderhavige locatie onvoldoende duidelijk was. Daarbij stelt
bezwaarde dat er onvoldoende fietsparkeervoorzieningen zijn voor (bezoekers van) bewoners. De
commissie overweegt hiertoe het volgende.

De commissie vindt het vervelend dat bezwaarde niet op de hoogte was van de geldende regeling
waardoor zij haar fiets buiten de voorziening geparkeerd heeft. Hoewel er in het aangewezen
gebied door middel van verschillende informatieborden gewezen wordt op het verbod om buiten
een daarvoor bestemde voorziening te parkeren, wordt overwogen dat door middel van borden
uitsluitend gewezen wordt op het verbod om buiten de voorziening te parkeren. Het zijn niet de
borden die het parkeerverbod in het leven roepen. Het is de bevoegdheid in de APV en het
Aanwijzingsbesluit die maken dat er een bepaald regime geldt in het gebied. Het al dan niet
aanwezig zijn van een bord doet daarom niet af aan de geldende regels.2

Overwogen wordt voorts dat indien er op de betreffende locatie geen vrije plek voorhanden is, dit
nog niet betekent dat een fiets buiten de voorzieningen mag worden geplaatst. Vaak is er in de
nabije omgeving nog wel een voorziening waar wel ruimte is om de fiets te parkeren. Van een
verkeersdeelnemer mag worden verwacht dat deze onderzoek doet naar de ter plaatse geldende
verkeerssituatie. Dat bezwaarde heeft nagelaten om zich te oriënteren op de
parkeermogelijkheden van fietsen in het gebied rond de Prins Hendrikkade, komt daarom voor
haar eigen rekening.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

2 Raad van State 2 juli 2014, ECLI:NL:RVS:2014:2398.

Adviseur,

Dhr. [NAAM]