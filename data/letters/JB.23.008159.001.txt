Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.23.008159.001
Datum         10 mei 2023
Onderwerp     Advies naar aanleiding van het bezwaarschrift van mevrouw [NAAM]

Geacht college,

1. Inleiding
Op 12 april 2023 om 15:04 uur heeft de handhaver, namens u, de fiets van mevrouw [NAAM]
(hierna: bezwaarde) verwijderd uit het gebied rond het NS-station Amsterdam Centraal (Prins
Hendrikkade) te Amsterdam en opgeslagen bij het Fietsdepot. De fiets van bezwaarde stond volgens
het besluit niet geparkeerd in de daarvoor bestemde voorziening. Het besluit is op 11 april 2023 om
09:25 uur bekendgemaakt. Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de gronden uit het bezwaarschrift als volgt:
. [NAAM] geeft aan dat zij besloot het Paasweekend samen met haar familie te vieren in
het zuiden van het land.
. [NAAM] geeft aan dat zij ervoor koos om met de trein te reizen in plaats van met de
auto, met het doel om beter voor de planeet te zorgen.
. [NAAM] geeft aan dat de fietsenstallingen rondom het station weggehaald of gesloten
waren en dat er geen mogelijkheid was om haar fiets te parkeren.
. [NAAM] geeft aan dat zij uiteindelijk een fietsenrek onder de brug aan de voorkant van
het station vond. Dat fietsenrek was ook vol, maar omdat dit het dichtst bij een
parkeerplek kwam heeft bezwaarde haar fiets op 100 centimeter afstand naast dat
fietsenrek geparkeerd.
. [NAAM] geeft aan dat honderden anderen hun fiets ook fout hadden geparkeerd.
. [NAAM] geeft aan dat zij begrijpt dat haar fiets niet goed stond geparkeerd, maar dat
zij teleurgesteld is dat haar fiets zonder waarschuwing is weggehaald.

. [NAAM] geeft aan dat zij het gevoel heeft dat zij wordt bestraft voor het maken van
goede keuzes en de volgende keer twee keer nadenkt voordat zij de trein pakt.
. [NAAM] geeft aan dat zij hoopt dat zij niet hoeft te betalen voor het ophalen van haar
fiets.
. [NAAM] geeft aan dat zij zich afvraagt of de schade aan haar doorgeknipte slot wordt
vergoed.

4. Horen van bezwaarde
Op 4 mei 2023 is er telefonisch contact geweest met bezwaarde. [NAAM] heeft ingestemd met
telefonisch horen. [NAAM] heeft samengevat het volgende aangevoerd:
. [NAAM] heeft aangegeven dat zij wist dat zij haar fiets niet op onderhavige locatie
mocht parkeren.
. [NAAM] heeft aangegeven dat zij toch bezwaar heeft gemaakt, omdat zij duurzaam en
gezond bezig dacht te zijn.
. [NAAM] heeft aangegeven dat er destijds ook veel andere fietsen verkeerd stonden
geparkeerd, waaruit blijkt dat zij niet de enige is die wordt gehinderd door het tekort aan
parkeerplekken.
. [NAAM] heeft aangegeven dat zij meer dan 20 minuten heeft gezocht naar een
parkeerplek.
. [NAAM] heeft aangegeven dat zij door het beleid wordt ontmoedigd gezond en
duurzaam te leven.
. [NAAM] heeft aangegeven volgende keer met de auto te gaan.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek) mogen worden geparkeerd.
Door het intensief gebruik en hoge fietsparkeerdruk is het gebied rond het NS-station Amsterdam
Centraal door het college van burgemeester en wethouders aangewezen als gebied waarin het
verboden is om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied rondom het station
gebruik maken de ruimte te geven. Door middel van informatieborden wordt gewezen op het
verbod fietsen buiten de fietsvoorzieningen te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond op het trottoir en tegen een
brugleuning aan geparkeerd. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto's blijkt dat de fiets voorzien was van een sticker. Uit het constateringsformulier blijkt
dat de sticker op 11 april 2023 om 09:25 uur is aangebracht, en dat de fiets op 12 april 2023 om
15:04 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] stelt dat er onvoldoende plek was rondom het station om haar fiets te parkeren. De
commissie overweegt hiertoe het volgende.

Overwogen wordt dat indien er op de betreffende locatie geen vrije plek voorhanden is, dit nog
niet betekent dat een fiets buiten de voorzieningen mag worden geplaatst. Vaak is er in de nabije
omgeving of op loopafstand van het station nog wel een voorziening waar wel ruimte is om de
fiets te parkeren. Van een verkeersdeelnemer mag worden verwacht dat hij onderzoek doet naar
de ter plaatse geldende verkeerssituatie. Dat bezwaarde heeft nagelaten om zich te oriënteren op
de parkeermogelijkheden van fietsen in het gebied rond het station, komt voor diens eigen
rekening.

[NAAM] stelt geen waarschuwing te hebben gekregen. De commissie overweegt hiertoe het
volgende.

Uit de foto's blijkt dat de fiets voorzien was van een sticker. Uit het constateringsformulier blijkt
dat de sticker op 11 april 2023 om 09:25 uur is aangebracht, en dat de fiets op 12 april 2023 om
15:04 uur is verwijderd. Herhaald wordt dat indien een fiets in een aangewezen gebied buiten een
fietsvoorziening wordt aangetroffen, de eigenaar vanaf het aanbrengen van de sticker één uur de
tijd krijgt om de fiets te verwijderen. Een begunstigingstermijn van één uur wordt voldoende

geacht om de overtreder in staat te stellen de overtreding ongedaan te maken. Een langere
begunstigingstermijn wordt gelet op de druk op de openbare ruimte in het gebied en de
aanzuigende werking van verkeerd geparkeerde fietsen niet wenselijk geacht en zou in feite leiden
tot het gedogen van overtredingen. Dat de eigenaar van de fiets niet binnen die termijn de
overtreding ongedaan heeft kunnen maken doet daar niet aan af. Bovendien heeft de Rechtbank
Amsterdam met de uitspraak van 26 september 2018 te kennen gegeven dat het verlenen van een
begunstigingstermijn van één uur niet onredelijk is, in het geval van binnen het aangewezen
gebied buiten de daarvoor bestemde voorziening geparkeerde fietsen.2

6.3 Ten aanzien van de kosten
[NAAM] wenst het betaalde bedrag aan Fietsdepot vergoed te krijgen. Daarbij wenst
bezwaarde de kosten voor een nieuw kettingslot vergoed te krijgen. De commissie overweegt
hiertoe het volgende.

Ten aanzien van de door bezwaarde aan het Fietsdepot betaalde administratiekosten en het
opengebroken slot wordt overwogen dat bezwaarde alleen in aanmerking komt voor een
vergoeding, indien blijkt dat niet de juiste procedure voor verwijdering is gevolgd. Hiervan is geen
sprake. De handhavers hebben het kettingslot doorgeslepen om de fiets te kunnen verwijderen.
Aangezien de fiets terecht is verwijderd komt deze schade niet voor vergoeding in aanmerking.
Hoewel het betreurenswaardig is dat bezwaarde haar slot niet meer kan hergebruiken, leidt dit
niet tot een kostenvergoeding.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Dhr. [NAAM]

2 Rb Amsterdam, 26 september 2018, ECLI:NL:RBAMS:2018:751