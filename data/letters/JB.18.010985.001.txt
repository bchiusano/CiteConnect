Advies van de bezwaarschriftencommissie Juridisch Bureau

Aan            Het college van burgemeester en wethouders van de gemeente Amsterdam
Zaaknummer     JB.18.010985.001
Datum          29 november 2018
Onderwerp      Advies naar aanleiding van het bezwaarschrift van mevrouw [NAAM]

Geacht college,

1. Inleiding
Op 18 september 2018 heeft de handhaver, namens u, de fiets van mevrouw [NAAM]
(hierna: bezwaarde) verwijderd van de locatie Madurastraat en opgeslagen bij het Fietsdepot.
De fiets van bezwaarde stond volgens het besluit langer dan zes weken onafgebroken op dezelfde
plaats geparkeerd. Het besluit is op 7 september 2018 bekendgemaakt.

Tegen dit besluit is een bezwaarschrift ingediend, welke door het stadsdeel is ontvangen op
29 oktober 2018. Bij brief van 30 oktober 2018 is de ontvangst van het bezwaarschrift bevestigd.

2. Ontvankelijkheid
Alvorens het bezwaarschrift inhoudelijk kan worden behandeld, dient beoordeeld te worden of het
bezwaarschrift ontvankelijk is. De commissie overweegt daartoe het volgende.

De termijn voor het indienen van een bezwaarschrift is zes weken. De termijn vangt aan op de dag
waarop het besluit is bekendgemaakt. Volgens de uitspraak van 10 oktober 2016 van de
Rechtbank Den Haag1 is de sticker op de fiets het besluit. In het onderhavig geval is het besluit
bekendgemaakt op 7 september 2018. De termijn van het indienen van het bezwaarschrift ving
aan op 8 september 2018. Gelet op artikel 6:7 jo. 6:8 van de Algemene wet bestuursrecht (hierna:
Awb) was 19 oktober 2018 de laatste dag waarop het bezwaarschrift kon worden ingediend. Uit de
poststempel blijkt dat het bezwaarschrift op 25 oktober 2018 is aangeboden. Op 29 oktober 2018
is het bezwaarschrift door het stadsdeel ontvangen. Derhalve is het bezwaarschrift niet tijdig
ingediend.

Vervolgens is de vraag of de termijnoverschrijding verschoonbaar is te achten. Slechts in zeer
bijzondere gevallen wordt het bezwaarschrift bij te late indiening in behandeling genomen.
[NAAM] dient dan aan te tonen dat het haar niet aan te rekenen is, dat zij te laat is met haar
bezwaarschrift.

1 Rb Den Haag, 10 oktober 2016, ECLI:NL:RBDHA:2016:12168.

Bij brief van 30 oktober 2018 is bezwaarde in de gelegenheid gesteld om schriftelijk te laten weten
waarom het bezwaarschrift te laat is ingediend. [NAAM] heeft bij brief van 7 november 2018
van deze gelegenheid gebruik gemaakt. In de brief gaf bezwaarde aan dat haar bezwaarschrift,
met dagtekening 19 oktober 2018, zes weken na de stickerdatum tijdig is ingediend. In verband
met vakantie was zij helaas niet eerder in de gelegenheid een bezwaarschrift in te dienen.

De commissie overweegt dat de dagtekening van het bezwaarschrift niet bepalend is voor het
tijdig indienen van een bezwaarschrift. Ingevolge artikel 6:9, lid 1, Awb is een bezwaarschrift tijdig
ingediend indien het voor het einde van de termijn is ontvangen. Artikel 6:9, lid 2, Awb bepaalt dat
wanneer de verzending per post via PostNL geschiedt, het bezwaarschrift tijdig is ingediend indien
het voor het verstrijken van de bezwaartermijn is verzonden, op voorwaarde dat het niet later dan
een week na afloop van de termijn is ontvangen. Nu het bezwaarschrift, met poststempel van 25
oktober 2018, op 29 oktober 2018 door het stadsdeel is ontvangen, is niet aan het bepaalde in
artikel 6:9 Awb voldaan. Daarmee is het bezwaarschrift niet tijdig ingediend.

De door bezwaarde opgegeven reden is niet aan te merken als een geldige reden voor het te laat
indienen van een bezwaarschrift. Het is de verantwoordelijkheid van bezwaarde om tijdig een
bezwaarschrift in te dienen. Het feit dat zij op vakantie was, is geen verschoonbare
termijnoverschrijding. In dat geval had het op haar weg gelegen om adequate maatregelen te
treffen om tegen een tijdens haar vakantie bekendgemaakt besluit tijdig bezwaar te maken. Zo
had bezwaarde bijvoorbeeld een zaakwaarnemer kunnen aanstellen die tijdens haar vakantie
binnen de gestelde termijn bezwaar had kunnen indienen. Dat dit niet is gebeurd, dient voor
rekening van bezwaarde te blijven.

Gelet op het vorenstaande is de commissie van oordeel dat het bezwaarde kan worden
aangerekend dat zij niet tijdig bezwaar heeft ingediend. Derhalve is geen sprake van een
verschoonbare termijnoverschrijding.

3. Advies
Op grond van het voorgaande adviseert de commissie u:
-  Het bezwaarschrift van 29 oktober 2018 niet-ontvankelijk te verklaren-
-  Het bestreden besluit in stand te laten.

Adviseur,

[NAAM]