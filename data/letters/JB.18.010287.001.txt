Advies van de bezwaarschriftencommissie Juridisch Bureau

Aan               Het college van burgemeester en wethouders van de gemeente Amsterdam
Zaaknummer        JB.18.010287.001
Datum                      10 december 2018
Onderwerp             Advies naar aanleiding van het bezwaarschrift van mevrouw [NAAM] college,

1. Inleiding
Op 10 september 2018 heeft de handhaver, namens u, de fiets van mevrouw [NAAM] (hierna:
bezwaarde) verwijderd van de locatie Eerste Jan van der Heijdenstraat en opgeslagen bij het
Fietsdepot. De fiets van bezwaarde stond volgens het besluit langer dan zes weken onafgebroken
op dezelfde plaats geparkeerd. Het besluit is op 7 augustus 2018 bekendgemaakt.

Tegen dit besluit is een bezwaarschrift ingediend, welke door het stadsdeel is ontvangen op
12 oktober 2018. Bij brief van 18 oktober 2018 is de ontvangst van het bezwaarschrift bevestigd.

2. Ontvankelijkheid
Alvorens het bezwaarschrift inhoudelijk kan worden behandeld, dient beoordeeld te worden of het
bezwaarschrift ontvankelijk is. De commissie overweegt daartoe het volgende.

De termijn voor het indienen van een bezwaarschrift is zes weken. De termijn vangt aan op de dag
waarop het besluit is bekendgemaakt. Volgens de uitspraak van 10 oktober 2016 van de
Rechtbank Den Haag1 is de sticker op de fiets het besluit. In het onderhavig geval is het besluit
bekendgemaakt op 7 augustus 2018. De termijn van het indienen van het bezwaarschrift ving aan
op 8 augustus 2018. Gelet op artikel 6:7 jo. 6:8 van de Algemene wet bestuursrecht (hierna: Awb)
was 18 september 2018 de laatste dag waarop het bezwaarschrift kon worden ingediend. Uit de
poststempel blijkt dat het bezwaarschrift op 9 oktober 2018 is aangeboden. Op 12 oktober 2018 is
het bezwaarschrift door het stadsdeel ontvangen. Derhalve is het bezwaarschrift niet tijdig
ingediend.

Vervolgens is de vraag of de termijnoverschrijding verschoonbaar is te achten. Slechts in zeer
bijzondere gevallen wordt het bezwaarschrift bij te late indiening in behandeling genomen.
Bezwaarde dient dan aan te tonen dat het haar niet aan te rekenen is, dat zij te laat is met haar
bezwaarschrift.

Bij brief van 18 oktober 2018 is bezwaarde in de gelegenheid gesteld om toe te lichten waarom het
bezwaarschrift te laat is ingediend. Op 30 oktober 2018 heeft bezwaarde per e-mail hierop
gereageerd. [NAAM] geeft in haar e-mail aan dat zij het Fietsdepot heeft gebeld en de

1 Rb Den Haag, 10 oktober 2016, ECLI:NL:RBDHA:2016:12168.

medewerker die zij sprak aangaf dat zij bezwaar moest maken nadat zij haar fiets weer had.
Bezwaarde geeft aan dat op 24 september 2018 haar fiets bij haar is thuisbezorgd en 2 weken later
het bezwaarschrift heeft gestuurd. [NAAM] stelt dat zij foutief is ge√Ønformeerd en verzoekt om
alsnog het bezwaarschrift in behandeling te nemen.

Op 10 december 2018 heeft de commissie telefonisch contact opgenomen met bezwaarde voor
een nadere toelichting op het niet tijdig indienen van het bezwaarschrift. [NAAM] gaf tijdens dit
gesprek aan dat de fiets zonder vooraankondiging is verwijderd. Zij heeft voorafgaand aan de
verwijdering geen sticker op de fiets gezien. Verder gaf bezwaarde aan dat het eerste contact met
het Fietsdepot niet plaatsvond op 20 september 2018, maar eerder. Zij had namelijk vlak na de
verwijdering al gebeld om te kijken of haar fiets op het Fietsdepot stond. Tijdens dit contact kreeg
zij ook de barcode door. [NAAM] was in eerste instantie voornemens om zelf de fiets op te
halen bij het Fietsdepot. Omdat dit op korte termijn toch niet mogelijk was voor bezwaarde, heeft
zij vervolgens op 20 september 2018 nogmaals het Fietsdepot opgebeld en verzocht om de fiets
thuis te laten bezorgen. Ten slotte gaf bezwaarde aan dat zij niet wist dat er sprake was van een
bezwaartermijn.

Overwogen wordt dat uit de door bezwaarde gegeven toelichting niet is gebleken dat het
bezwaarde niet aangerekend kan worden dat het bezwaarschrift niet tijdig is ingediend.
Hoewel de commissie het betreurenswaardig vindt dat bezwaarde mogelijk verkeerd is
voorgelicht, is zij van oordeel dat geen sprake is van een dusdanig bijzonder geval dat het
bezwaarde niet aangerekend kan worden dat het bezwaarschrift niet tijdig is ingediend.
Bezwaarde gaf aan dat zij vlak na de verwijdering van haar fiets contact heeft opgenomen met het
Fietsdepot en bevestigd kreeg dat haar fiets was verwijderd door de gemeente. [NAAM] had op
dat moment al kunnen onderzoeken binnen welke termijn zij een (eventueel pro forma)
bezwaarschrift moest indienen. Hoewel zij mogelijk op dat moment nog niet bekend was met de
sticker en de stickerdatum, had bezwaarde deze gegevens wel met behulp van de barcode kunnen
achterhalen door navraag te doen bij het Fietsdepot, Stadsdeel Zuid of het Juridisch Bureau.

Geconcludeerd wordt dat geen sprake is van een verschoonbare termijnoverschrijding. Er wordt
niet toegekomen aan een inhoudelijke behandeling van de bezwaren.

3. Advies
Op grond van het voorgaande adviseert de commissie u:
-  Het bezwaarschrift van 9 oktober 2018 niet-ontvankelijk te verklaren-
-  Het bestreden besluit in stand te laten.

Adviseur,

[NAAM]