Advies van de bezwaarschriftencommissie Juridisch Bureau

Aan           Het college van burgemeester en wethouders van Amsterdam
Zaaknummer    JB.19.008825.001
Datum         6 november 2019
Onderwerp     Advies naar aanleiding van het bezwaarschrift van mevrouw [NAAM] college,

1. Inleiding
Op 27 mei 2019 om 11:58 uur heeft de handhaver, namens u, de fiets van mevrouw [NAAM] 
(hierna: bezwaarde) verwijderd van de locatie Gustav Mahlerplein te Amsterdam en
opgeslagen bij het Fietsdepot. De fiets van bezwaarde stond volgens het besluit niet geparkeerd in
de daarvoor bestemde voorziening. Het besluit is op 27 mei 2019 om 08:30 uur bekendgemaakt.

Tegen dit besluit is tijdig een online bezwaarschrift ingediend. De ontvangst is direct en tevens
digitaal bevestigd op 11 juni 2019.

2. Advies
De commissie adviseert u:
.  het bezwaar ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  het verzoek om een kostenvergoeding toe te kennen van ? 25,-  en voor het overige af te
wijzen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren als volgt:
. [NAAM] stelt dat haar fiets aan een ongebruikt bankje stond vastgeketend met uitzicht
op een blinde muur voor de bouwput Zuidasdok. [NAAM] wist niet dat dit niet mocht-
. [NAAM] stelt dat zij een waarschuwingssticker had verwacht met een normale termijn.
[NAAM] heeft haar fiets om 8:00 uur vastgezet, toen zij om 17:30 uur terugkwam was
haar fiets weg. Er stonden wel drie andere fietsen aan het bankje vastgeketend.
[NAAM] vindt dat deze fietsen niet hinderlijk of gevaarlijk staan-
. [NAAM] heeft de website van de gemeente Amsterdam geraadpleegd. Hierop staat:
'Verkeerd vastgemaakt: sticker. U mag uw fiets of andere voorwerpen niet vastmaken
aan lantaarnpalen...etc. Als uw fiets om die reden een waarschuwingssticker heeft moet u

de fiets weghalen. Op de sticker staat een datum. Na deze datum haalt de gemeente uw
fiets weg.' [NAAM] maakt hierop uit dat zij eerst een waarschuwing diende te krijgen.
[NAAM] vraagt als het beleid anders is dit aan te passen-
. [NAAM] verzoekt om een restitutie van de administratiekosten van ? 22,50 en een
vergoeding van het vernietigde kettingslot van ? 25,-. Tevens vraagt bezwaarde
schadevergoeding van ?5,- voor een nieuwe fietsbel en ?20,- voor een nieuw achterlicht,
nu deze schade is ontstaan bij verwijdering van de fiets.

4. Horen van bezwaarde
Van 1 tot 6 november 2019 is per e-mail contact geweest met bezwaarde. [NAAM] gaf hierin te
kennen geen behoefte te hebben om haar bezwaren mondeling of op een hoorzitting toe te
lichten. [NAAM] heeft nogmaals herhaald dat ze een begunstigingstermijn van een uur
onredelijk vindt, ook aangezien men er bij Station Zuid redelijkerwijs vanuit kan gaan dat het een
forensenfiets is. [NAAM] gaf daarbij aan dat de meeste waarschuwingsbriefjes die zij ziet
hangen een begunstigingstermijn hebben van tenminste een dag. [NAAM] heeft het gevoel dat
zij hierdoor onjuist bejegend is. Volgens bezwaarde was een waarschuwing van 12 uur ruim
voldoende geweest om haar fiets nooit meer aan een paal of bankje vast te maken. Doordat
anderen hun fiets dagenlang in de voorzieningen laten staan is er voor bezwaarde niet altijd plaats
in de voorzieningen.

5. Juridisch kader
Ingevolge artikel 4.27, derde en vierde lid, van de Algemene Plaatselijke Verordening (hierna: APV)
kan in het belang van de veiligheid en ter voorkoming van hinder een gebied worden aangewezen
waarin fietsen uitsluitend in de daarvoor bestemde voorziening mogen worden geparkeerd. Door
het intensief gebruik en hoge fietsparkeerdruk is het gebied rond het NS-Station Amsterdam Zuid,
en daarmee het Gustav Mahlerplein, door het college van burgemeester en wethouders
aangewezen als gebied waarin het verboden is om fietsen buiten de daarvoor bestemde
voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (hierna: Awb). Op grond hiervan kunt u een overtreding zelf beëindigen door
het meevoeren en opslaan van de fiets, nadat u de betrokkene in de gelegenheid heeft gesteld zelf
de overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de rekken
te parkeren.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale 
fietsparkeerduur en vaststellen Handboek Fietsparkeren'

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond namelijk tegen een bankje
geparkeerd. Dit heeft bezwaarde ook bevestigd. Voor een handhaver is bepalend hoe hij de fiets
aantreft. Overtreding van artikel 4.27, lid 4, van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van een uur wordt voldoende geacht om de overtreder in staat te stellen de
overtreding ongedaan te maken.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 27 mei 2019 om 08:30 uur is aangebracht, en dat de fiets op 27 mei 2019 om 11:58 uur
is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] stelt dat zij niet wist dat zij haar fiets niet aan een ongebruikt bankje mocht
vastketenen, vooral nu dit bankje uitzicht had op een blinde muur voor de bouwput Zuidasdok.

Zoals reeds aangegeven, is het Gustav Mahlerplein een aangewezen gebied waarin fietsen
uitsluitend in de daarvoor bestemde voorziening mogen worden geparkeerd. Onder een daartoe
bestemde voorziening kan onder andere een fietsenrek of een gemarkeerd vak worden verstaan.
Redelijkerwijs mag van een deelnemer aan het maatschappelijk verkeer verwacht worden dat het
duidelijk is dat een bankje geen bestemde voorziening is voor het parkeren van fietsen. Een bankje
is om op te zitten. Het uitzicht vanaf dit bankje of dat ten tijde van het parkeren niemand op het
bankje zat, ontslaat bezwaarde niet van de verplichting om haar fiets elders binnen een daartoe
bestemde voorziening te parkeren.

[NAAM] vindt de begunstigingstermijn van één uur onredelijk, vooral nu andere fietsen rondom
NS-Station Amsterdam Zuid een begunstigingstermijn krijgen van tenminste een dag. Volgens
bezwaarde was een waarschuwing van 12 uur ruim voldoende geweest om haar fiets nooit meer
aan een paal of bankje vast te maken. De commissie overweegt hierover het volgende.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. Dat de eigenaar van de fiets niet binnen die termijn de overtreding ongedaan heeft
kunnen maken in verband met bijvoorbeeld werktijden, doet daar niet aan af. Bovendien heeft de
Rechtbank Amsterdam met de uitspraak van 26 september 20182  te kennen gegeven dat het

2 Rb Amsterdam, 26 september 2018,  ECLI:NL:RBAMS:2018:7511.

verlenen van een begunstigingstermijn van één uur niet onredelijk is, in het geval van binnen het
aangewezen gebied buiten de daarvoor bestemde voorziening geparkeerde fietsen.

[NAAM] stelt dat doordat anderen hun fiets dagenlang in de voorzieningen laten staan er voor
haar fiets niet altijd plaats in de voorzieningen. De commissie overweegt hierover het volgende.

De commissie wijst daarbij graag op de mogelijkheid om te stallen bij Fietsenstalling Mahlerplein
en Fietsenstalling Strawinskylaan. [NAAM] kan haar fiets de eerste 24 uur gratis parkeren in
deze NS-fietsenstallingen. Daarbij wijst de commissie ook op de Fietsenstalling Zuidplein, deze
wordt momenteel verbouwd en gaat in het voorjaar van 2020 weer open.

Verder stelt bezwaarde  dat zij de website van de gemeente Amsterdam geraadpleegd heeft en
dat zij hieruit opmaakte dat zij eerst een waarschuwing had moeten krijgen. [NAAM] heeft
echter gekeken onder het verkeerde kopje. Nu de fiets is weggehaald binnen een aangewezen
gebied op de grondslag buitenvoorziening diende bezwaarde te kijken onder het kopje
Foutgeparkeerde fietsen (buiten rek, vak of stalling). De commissie citeert:
'Een fiets is foutgeparkeerd als die niet in een rek, vak of stalling staat op plaatsen waar dat wel
moet. Is een fiets foutgeparkeerd? Dan krijgt de eigenaar een uur de tijd om de fiets juist te
parkeren. Is de fiets na een uur niet weggehaald? Dan verwijdert de gemeente de fiets en brengt
hem naar het Fietsdepot.' Geconcludeerd wordt dat de fiets van bezwaarde verwijderd mocht
worden.

Kostenvergoeding
[NAAM] verzoekt om een restitutie van de administratiekosten van ? 22,50 en een vergoeding
van het vernietigde kettingslot van ? 25,-. Nu is gebleken dat de fiets van bezwaarde in
overtreding stond en deze volgens de juiste procedure is verwijderd, komt bezwaarde niet in
aanmerking voor vergoeding van deze kosten.

Schade
[NAAM] voert aan dat de fiets op zodanige wijze is verwijderd dat er schade is ontstaan aan het
achterlicht en de bel. Van de schade heeft bezwaarde foto's toegevoegd bij haar bezwaarschrift.
[NAAM] verzoekt om de kosten van ? 5,- voor een nieuwe fietsbel en ? 20,- voor een nieuw
achterlicht te vergoeden. De commissie overweegt hierover het volgende.

Overwogen wordt dat bij het toepassen van bestuursdwang zorgvuldig te werk moet worden
gegaan en beschadiging moet worden vermeden. Uit het constateringsformulier blijkt dat de fiets
op het moment van verwijdering geen gebreken kende. Na aanlevering van de fiets op het
Fietsdepot heeft het Fietsdepot een foto van de fiets gemaakt. Hierop is te zien dat de bel intact is,
er kan echter door opslag op het Fietsdepot alsnog schade zijn ontstaan aan de bel. Het achterlicht
staat onduidelijk op de foto van het Fietsdepot, hierdoor kan niet met zekerheid worden gesteld of
er schade is ontstaan aan het achterlicht. Op de foto's geleverd door bezwaarde zijn op de
achtergrond de tegels van het Fietsdepot te zien. Daarmee heeft bezwaarde voldoende
aannemelijk gemaakt dat de schade is ontstaan door toedoen van het toepassen van
bestuursdwang, namelijk schade aan het achterlicht door verwijdering van de fiets en schade aan

de bel door opslag op het Fietsdepot. De commissie adviseert u daarom om een bedrag van ? 25,-
toe te kennen aan bezwaarde in verband met de geleden schade aan de bel en het achterlicht.

Gelet op het bovenstaande adviseert de commissie opdracht te geven om het bedrag van ? 25,-
over te maken naar rekening  [REKENINGNR].

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt in aanmerking voor een gedeeltelijke
vergoeding van de schade.

Adviseur,

Mevrouw [NAAM]