Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.23.019025.001
Datum        13 maart 2024
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 8 november 2023 om 10:07 uur heeft de handhaver, namens u, de fiets van [NAAM]  (hierna:
bezwaarde) verwijderd van de locatie Prins Hendrikkade te Amsterdam en opgeslagen bij het
Fietsdepot. De fiets stond volgens het besluit niet geparkeerd in de daarvoor bestemde
voorziening. Het besluit is op 8 november 2023 om 07:55 uur bekendgemaakt. Tegen dit besluit is
tijdig een bezwaarschrift ingediend.

2. Advies
De commissie adviseert u:
?  het bezwaarschrift ontvankelijk te verklaren-
?  het bezwaar ongegrond te verklaren-
?  het bestreden besluit in stand te laten-
?  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
?  [NAAM]  geeft aan dat de sticker om 07:55 uur aan zijn fiets is bevestigd en de fiets om
08:55 uur is verwijderd. [NAAM]  geeft aan dat hij op dat moment niet aanwezig was bij
zijn fiets.
?  [NAAM]  geeft aan dat hij geen redelijke kans heeft gehad om op de hoogte te zijn van
de sticker en de daaropvolgende acties van de gemeente.
?  [NAAM]  geeft aan dat het algemeen bekend is dat de gemeente Amsterdam ernaar
streeft om redelijk en rechtvaardig te handelen in overeenstemming met haar
beleidsregels.
?  [NAAM]  geeft aan dat het er in dit geval op lijkt dat de toegepaste procedure geen
rekening heeft gehouden met de mogelijkheid dat een fietseigenaar niet ter plaatse kan
zijn op het moment dat de sticker wordt bevestigd.

4. Horen van bezwaarde
[NAAM]  is bij e-mail van 7 februari 2024 en 19 februari 2024 door de behandelend jurist in de
gelegenheid gesteld om zijn bezwaarschrift telefonisch of schriftelijk nader toe te lichten. De
commissie heeft geen reactie van bezwaarde ontvangen. De commissie baseert de beoordeling
van het bezwaarschrift daarom op basis van de stukken in het dossier.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, een fietsparkeervak of
fietsnietje) mogen worden geparkeerd. Door het intensief gebruik en hoge fietsparkeerdruk is het
gebied rond het Prins Hendrikkade door het college van burgemeester en wethouders
aangewezen als gebied waarin het verboden is om fietsen buiten de daarvoor bestemde
voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond op het trottoir geparkeerd.
Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en
vaststellen Handboek Fietsparkeren'.

de sticker op 8 november 2023 om 07:55 uur is aangebracht, en dat de fiets op diezelfde dag om
10:07 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM]  geeft aan dat hij op het moment dat de sticker werd bevestigd niet aanwezig was.
[NAAM]  geeft aan dat hij geen redelijke kans heeft gehad om op de hoogte te zijn van de
sticker en de daaropvolgende acties van de gemeente. [NAAM]  geeft aan dat het algemeen
bekend is dat de gemeente Amsterdam ernaar streeft om redelijk en rechtvaardig te handelen in
overeenstemming met haar beleidsregels. [NAAM]  geeft aan dat het er in dit geval op lijkt dat
de toegepaste procedure geen rekening heeft gehouden met de mogelijkheid dat een
fietseigenaar niet ter plaatse kan zijn op het moment dat de sticker wordt bevestigd. De
commissie overweegt hiertoe het volgende.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen. Dat de eigenaar van de
fiets niet binnen die termijn de overtreding ongedaan heeft kunnen maken, doet daar niet aan af.
Bovendien heeft de Rechtbank Amsterdam met de uitspraak van 26 september 2018 te kennen
gegeven dat het verlenen van een begunstigingstermijn van één uur niet onredelijk is, in het geval
van binnen het aangewezen gebied buiten de daarvoor bestemde voorziening geparkeerde
fietsen.2 De commissie volgt bezwaarde daarom niet in zijn bezwaar.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM]  komt niet in aanmerking voor een
kostenvergoeding.

Adviseur,

Mevrouw [NAAM]

2 Rb Amsterdam, 26 september 2018, ECLI:NL:RBAMS:2018:751