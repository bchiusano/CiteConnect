Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.22.002490.001
Datum        2 juni 2022
Onderwerp    Advies naar aanleiding van het bezwaarschrift van [NAAM] college,

1. Inleiding
Op 1 februari 2022 om 10:42 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond het NS-station Amsterdam Centraal (Prins
Hendrikkade) te Amsterdam en opgeslagen bij het Fietsdepot. De fiets stond volgens het besluit
niet geparkeerd in de daarvoor bestemde voorziening. Het besluit is op 1 februari 2022 om 09:15
uur bekendgemaakt. Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat zij haar bakfiets geparkeerd heeft naast een redelijk vol
fietsenrek, omdat haar bakfiets niet in een fietsenrek past.
. [NAAM] stelt dat er op die plek geen borden hingen waaruit bleek dat er geen fietsen
geparkeerd mochten worden.
.  Nadat bezwaarde erachter kwam dat haar fiets verwijderd was, zag zij 200 meter
verderop een verkeersbord hangen waarop stond weergegeven dat er op die plek geen
fietsen geparkeerd mochten worden.
. [NAAM] geeft aan dat zij foto's heeft gemaakt van het verkeersbord om aan te kunnen
tonen dat het verkeersbord niet in de buurt van de parkeerplek van haar fiets hing.
. [NAAM] vindt dat haar fiets onterecht verwijderd is en maakt bezwaar tegen de kosten
die zij heeft moeten maken.
. [NAAM] heeft de foto's van de locatie van het verkeersbord aan haar bezwaarschrift
toegevoegd.

4. Horen van bezwaarde
Op 16 mei 2022 heeft de behandelend jurist telefonisch contact met bezwaarde gehad. [NAAM]
heeft ingestemd met telefonisch horen. Zij heeft de bezwaren uit het bezwaarschrift herhaald en
benadrukt. Zij heeft geen verdere bezwaren aangegeven.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, een fietsparkeervak of
fietsnietje) mogen worden geparkeerd. Door het intensief gebruik en hoge fietsparkeerdruk is het
gebied rond het NS-station Amsterdam Centraal door het college van burgemeester en
wethouders aangewezen als gebied waarin het verboden is om fietsen buiten de daarvoor
bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond naast een paal geparkeerd.
Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen.
Een begunstigingstermijn van één uur wordt voldoende geacht om de overtreder in staat te stellen
de overtreding ongedaan te maken. Een langere begunstigingstermijn wordt gelet op de druk op
de openbare ruimte in het gebied en de aanzuigende werking van verkeerd geparkeerde fietsen
niet wenselijk geacht en zou in feite leiden tot het gedogen van overtredingen.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en
vaststellen Handboek Fietsparkeren'.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 1 februari 2022 om 09:15 uur is aangebracht, en dat de fiets op diezelfde dag om
10:42 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde geeft aan dat zij haar bakfiets geparkeerd heeft naast een redelijk vol fietsenrek,
omdat haar bakfiets niet in een fietsenrek past. [NAAM] stelt dat er op die plek geen borden
hingen waaruit bleek dat er geen fietsen geparkeerd mochten worden. [NAAM] geeft aan dat
zij foto's heeft gemaakt van het verkeersbord om aan te kunnen tonen dat het verkeersbord niet in
de buurt van de parkeerplek van haar fiets hing. De commissie overweegt hiertoe het volgende.

Overwogen wordt dat wanneer een (bak)fiets in een fietsenrek wordt geparkeerd, de fiets in een
wielsleuf geparkeerd dient te worden. Dat betekent met het voor of achterwiel in de sleuf. Voor
bakfietsen is het bijvoorbeeld makkelijker om de fiets omgekeerd in het fietsenrek te parkeren in
verband met de grootte van de bak voorop. Dat bezwaarde vanwege de voorkant van haar
bakfiets de fiets niet op de juiste wijze in het rek heeft kunnen zetten, ontslaat haar niet van het
gebod om haar fiets met het wiel in een wielsleuf te plaatsen.

Het is vervelend dat bezwaarde niet op de hoogte was van deze geldende regeling waardoor zij
haar fiets buiten de voorziening geparkeerd heeft. Hoewel er rondom het NS-station Amsterdam
Centraal door middel van verschillende informatieborden gewezen wordt op het verbod om buiten
een daarvoor bestemde voorziening te parkeren, wordt opgemerkt dat het niet de borden zijn die
het parkeerverbod in het leven roepen. Het is de bevoegdheid in de APV en het Aanwijzingsbesluit
die maken dat er een bepaald regime geldt in het gebied. Het al dan niet aanwezig zijn van een
bord doet daarom niet af aan de geldende regels.2 Van een verkeersdeelnemer mag worden
verwacht dat hij of zij onderzoek doet naar de ter plaatse geldende verkeerssituatie. Dat
bezwaarde heeft nagelaten om zich te oriënteren op de parkeermogelijkheden van fietsen in het
gebied rond het station, komt voor haar rekening. De commissie merkt op dat de regels voor het
parkeren van fietsen ook op de website www.amsterdam.nl/fiets staan vermeld. De commissie
volgt bezwaarde daarom niet in haar bezwaar.

6.3 Ten aanzien van de kosten
Bezwaarde vindt dat haar fiets onterecht verwijderd is en maakt bezwaar tegen de kosten die zij
heeft moeten maken. De commissie overweegt hiertoe het volgende.

Ten aanzien van de door bezwaarde betaalde kosten wordt overwogen dat bezwaarde alleen in
aanmerking komt voor een vergoeding, indien blijkt dat niet de juiste procedure voor verwijdering
is gevolgd. Hiervan is geen sprake. De commissie adviseert daarom geen kostenvergoeding toe te
kennen.

2 Raad van State 2 juli 2014, ECLI:NL:RVS:2014:2398.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mevrouw [NAAM]