Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.20.003505.001
Datum         18 maart 2020
Onderwerp     Advies naar aanleiding van het bezwaarschrift van [NAAM]

Geacht college,

1. Inleiding
Op 15 januari 2020 om 11:09 uur heeft de handhaver, namens u, een  fiets van [NAAM] (hierna:
bezwaarde) verwijderd uit de omgeving van het NS-Station Amsterdam Zuid (Prinses Irenestraat) te
Amsterdam en opgeslagen bij het Fietsdepot. De fiets van [NAAM] stond volgens het besluit niet
geparkeerd in de daarvoor bestemde voorziening. Het besluit is volgens het constateringsformulier
op 15 januari 2020 om 08:35 uur bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] stelt dat hij zijn fiets op 15 januari 2020 in de daarvoor aangegeven vakken op
de Prinses Irenestraat heeft geparkeerd. [NAAM] geeft aan hier zijn fiets bewust te
hebben geparkeerd, omdat in de omgeving van het NS-Station Amsterdam Zuid verkeerd
geparkeerde fietsen werden verwijderd. De fietsen die geparkeerd staan in de vakken bij de
Prinses Irenestraat worden volgens [NAAM] niet verwijderd.
. [NAAM] geeft aan dat, toen hij terug kwam van zijn werk, hij zag dat zijn fiets was
verwijderd. [NAAM] geeft aan dat op een aantal fietsen een sticker zat, maar dat deze
niet zijn meegenomen.
. [NAAM] stelt dat de gemeente Amsterdam niet in overeenstemming met artikel 3:2 en
artikel 3:4 lid 1 en lid 2 van de Algemene wet bestuursrecht (Awb) heeft gehandeld.

[NAAM] geeft hierbij aan dat het besluit de toets van proportionaliteit en subsidiariteit
moet kunnen doorstaan. [NAAM] stelt dat niet aan de wettelijke vereisten is voldaan.
o [NAAM] geeft aan dat er in de Prinses Irenestraat werkzaamheden zijn,
waardoor de verkeerssituatie bijna wekelijks veranderd. [NAAM] stelt dat het
daarom niet opvalt dat er een nieuw bord is geplaatst. [NAAM] geeft aan dat hij
dit bord pas zag toen zijn fiets al was verwijderd. [NAAM] stelt dat het bord niet
zichtbaar genoeg is en dat andere mensen hun fiets ook op de Prinses Irenestraat
parkeren. [NAAM] stelt dat de gemeente Amsterdam van deze onoverzichtelijke
situatie op de hoogte had moeten zijn en daarom disproportioneel heeft gehandeld
door de fietsen te verwijderen.
o [NAAM] stelt dat de tijd tussen het bevestigen van de sticker en het verwijderen
van de fiets te kort is en daarom niet voldoet aan het subsidiariteitsbeginsel.
[NAAM] stelt dat de sticker een symbolische betekenis heeft en niet als
waarschuwing is bedoeld. Voorts stelt [NAAM] dat zijn fiets geen direct gevaar
voor de verkeersveiligheid of enig ander gevaar veroorzaakte en dat daarom een
minder ingrijpend alternatief toegepast had moeten worden, zoals de termijn van
de tijd van het bevestigen van de sticker en de termijn voor het verwijderen van de
fiets te verlengen met een dag.
. [NAAM] geeft aan dat wegens onderhoud aan de fietsenstalling Zuidplein de
fietsvoorzieningen beperkt zijn.
. [NAAM] verzoekt om vernietiging van het besluit en om de gemaakte kosten bij het
Fietsdepot van ? 35,- te vergoeden.

4. Horen van [NAAM]
Op  17 maart 2020 is er telefonisch contact geweest met [NAAM]. [NAAM] heeft ingestemd
met telefonisch horen. [NAAM] heeft tijdens dat gesprek zijn bezwaren benadrukt. Daarnaast
heeft [NAAM] kort samengevat het volgende aangevoerd:
. [NAAM] geeft aan dat er nog steeds fietsen staan geparkeerd in de Prinses Irenestraat,
omdat het niet duidelijk staat aangegeven dat dit niet mag. Het bord is daar niet goed
zichtbaar.

5. Juridisch kader
Ingevolge artikel 4.27 lid 3 en 4 van de APV kan in het belang van de veiligheid en ter voorkoming
van hinder een gebied worden aangewezen waarin fietsen uitsluitend in de daarvoor bestemde
voorziening (lees: een fietsenrek/fietsparkeervak) mogen worden geparkeerd. Door het intensief
gebruik en hoge fietsparkeerdruk is het gebied rond het NS-Station Amsterdam Zuid door het
college van burgemeester en wethouders aangewezen als gebied waarin het verboden is om
fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Awb. Op
grond hiervan kunt u een overtreding zelf beëindigen door het meevoeren en opslaan van de fiets,

1 Gemeenteblad van 3 mei 2016,nr 55896, 'Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

nadat u de betrokkene in de gelegenheid heeft gesteld zelf de overtreding op te heffen. Tevens
kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied rond het NS-Station Amsterdam Zuid is het verboden fietsen buiten
een parkeervoorziening te plaatsen. Dit verbod wordt gehandhaafd teneinde de voetgangers die
van het station gebruik maken de ruimte te geven. Door middel van informatieborden wordt
gewezen op het verbod om buiten de rekken te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond namelijk in een parkeervak
voor scooters, bromfietsen en bakfietsen en niet in het daarvoor bestemde fietsparkeervak. Voor
een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van een uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 15 januari 2020 om 08:35 uur is aangebracht, om 08:51 uur is ingevoerd in het
systeem en dat de fiets diezelfde dag om 11:09 uur verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] stelt dat hij zijn fiets op 15 januari 2020 in de daarvoor aangegeven vakken op de
Prinses Irenestraat heeft geparkeerd. [NAAM] geeft aan hier zijn fiets bewust te hebben
geparkeerd omdat in de omgeving van het NS-Station Amsterdam Zuid verkeerd geparkeerde
fietsen werden verwijderd. Tevens geeft [NAAM] aan dat op de Prinses Irenestraat
werkzaamheden zijn, waardoor de verkeerssituatie bijna wekelijks veranderd. [NAAM] stelt dat
het daarom niet opvalt dat er een nieuw bord is geplaatst. [NAAM] stelt dat de gemeente
Amsterdam van deze onoverzichtelijke situatie op de hoogte had moeten zijn en daarom
disproportioneel heeft gehandeld door de fietsen te verwijderen. De commissie overweegt hiertoe
als volgt.

Herhaald wordt dat uit het constateringsformulier en de foto's die zijn gemaakt bij de verwijdering
van de fiets, blijkt dat de fiets buiten de fietsvoorziening is aangetroffen. De fiets stond namelijk in
een parkeervak voor scooters, bromfietsen en bakfietsen en niet in het daarvoor bestemde
fietsparkeervak. Hoewel het vervelend is dat [NAAM] het betreffende bord niet heeft gezien en
er werkzaamheden waren, doet dit niets af aan de geconstateerde overtreding. In de Prinses
Irenestraat wordt door middel van verschillende informatieborden gewezen op het verbod om
buiten een daarvoor bestemde voorziening te parkeren. Overwogen wordt dat door middel van
borden echter uitsluitend gewezen wordt op het verbod om buiten de voorziening te parkeren.
Het zijn niet de borden die het parkeerverbod in het leven roepen. Het is de bevoegdheid in de
APV en het Aanwijzingsbesluit die maken dat er een bepaald regime geldt in het gebied. Het al
dan niet aanwezig zijn van een bord doet daarom niet af aan de geldende regels.2 De commissie
volgt [NAAM] dan ook niet in zijn standpunt.

[NAAM] stelt dat de tijd tussen het bevestigen van de sticker en het verwijderen van de fiets te
kort is en daarom niet voldoet aan het subsidiariteitsbeginsel. [NAAM] stelt dat de sticker een
symbolische betekenis heeft en niet als waarschuwing is bedoeld. Voorts stelt [NAAM] dat zijn
fiets geen direct gevaar voor de verkeersveiligheid of enig ander gevaar veroorzaakte en dat
daarom een minder ingrijpend alternatief toegepast had moeten worden, zoals de termijn van de
tijd van het bevestigen van de sticker en de termijn voor het verwijderen van de fiets te verlengen
met een dag. De commissie overweegt hiertoe als volgt.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. Dat de eigenaar van de fiets niet binnen die termijn de overtreding ongedaan heeft
kunnen maken in verband met zijn werk, doet daar niet aan af. Bovendien heeft de Rechtbank
Amsterdam met de uitspraak van 28 februari 2017 te kennen gegeven dat het verlenen van een
begunstigingstermijn van één uur niet onredelijk is, in het geval van binnen het aangewezen
gebied buiten de daarvoor bestemde voorziening geparkeerde fietsen.3

De commissie herhaalt dat de plek waar [NAAM] zijn fiets heeft geparkeerd, valt onder het
aangewezen gebied. Dit betekent dat fietsen die buiten de daarvoor bestemde
parkeervoorziening staan geparkeerd, kunnen worden verwijderd. Het veroorzaken van gevaar is
hiervoor geen vereiste.

[NAAM] geeft aan dat, toen hij terug kwam van zijn werk, hij zag dat zijn fiets was verwijderd.
[NAAM] geeft aan dat op een aantal fietsen een sticker zat, maar dat deze niet zijn
meegenomen. Hiertoe overweegt de commissie als volgt.

2 Raad van State 2 juli 2014, ECLI:NL:RVS:2014:2398.
3 Rb Amsterdam, 28 februari 2017, ECLI:NL:RBAMS:2017:1136.

[NAAM] geeft aan dat andere in overtreding staande fietsen niet zijn verwijderd. [NAAM]
beroept zich daarmee op het gelijkheidsbeginsel. Overwogen wordt dat dit beroep op het
gelijkheidsbeginsel niet slaagt. De handhavingscapaciteit is beperkt en daarom kunnen niet alle
fietsen die niet correct geparkeerd zijn tegelijkertijd worden verwijderd. Dat andere fietsen niet
zijn verwijderd, leidt er niet toe dat [NAAM] zijn fiets onterecht is verwijderd.

[NAAM] geeft aan dat wegens onderhoud aan de fietsenstalling Zuidplein de
fietsvoorzieningen beperkt zijn. De commissie overweegt als volgt.

Overwogen wordt dat indien een fietsenstalling verbouwd wordt of indien er op de betreffende
locatie geen vrije plek voorhanden is, dit nog niet betekent dat een fiets buiten een
fietsvoorziening mag worden geplaatst. Vaak is er in de nabije omgeving nog wel een voorziening
waar wel ruimte is om de fiets te parkeren, bijvoorbeeld in de fietsenstalling bij Mahlerplein of
Strawinskylaan.

6.3 Ten aanzien van de gevorderde kostenvergoeding
[NAAM] verzoekt om de gemaakte kosten van ? 35,- betaald aan het Fietsdepot te vergoeden.
Hiertoe overweegt de commissie als volgt.

Ten aanzien van de door [NAAM] aan het Fietsdepot betaalde administratiekosten wordt
overwogen dat deze alleen worden vergoed indien blijkt dat niet de juiste procedure voor
verwijdering is gevolgd. Hiervan is in dit geval geen sprake. [NAAM] komt dan ook niet in
aanmerking voor vergoeding van de door hem gemaakte kosten.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mw. [NAAM]