Advies van de bezwaarschriftencommissie Juridisch Bureau

Aan                Het college van burgemeester en wethouders van Amsterdam
Zaaknummer         JB.19.012938.001
Datum              18 december 2019
Onderwerp          Advies naar aanleiding van het bezwaarschrift van [NAAM]

Geacht college,

1. Inleiding
Op 4 september 2019 om 08.19 uur heeft de handhaver, namens u, de fiets van [NAAM]
(hierna: bezwaarde) verwijderd uit het gebied rond het NS-station Amsterdam Zuid (Zuidplein) en
opgeslagen bij het Fietsdepot. De fiets van bezwaarde stond volgens het besluit niet geparkeerd in
de daarvoor bestemde voorziening. Het besluit is op 4 september 2019 om 06.45 uur
bekendgemaakt.

Tegen dit besluit is tijdig een bezwaarschrift ingediend.

2. Advies
Ik adviseer u:
.  Het bezwaar ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe ik tot dit advies is gekomen.

3. De bezwaren
Samengevat luiden de bezwaren als volgt:
. [NAAM] geeft aan hij zijn fiets naar eer en geweten in het rek heeft geparkeerd.
. [NAAM] geeft verder aan dat iemand anders de fiets moet hebben verwijderd.

4. Horen van bezwaarde
Op 17 december 2019 is er telefonisch contact geweest met bezwaarde. [NAAM] heeft
ingestemd met telefonisch horen. Per e-mail van 17 december 2019 heeft bezwaarde nog een
aanvulling op zijn bezwaren gegeven. [NAAM] heeft kort samengevat het volgende
aangevoerd.

. [NAAM] geeft aan dat, als hij de fiets buiten de voorziening had geparkeerd, de
parkeervoorziening wel vol moet zijn geweest. Hoogstwaarschijnlijk omdat er te weinig
stallingsmogelijkheden waren ten tijde dat bezwaarde zijn fiets wilde parkeren.
[NAAM] was genoodzaakt om zijn fiets elders aan vast te maken om te voorkomen dat
de fiets gestolen zou worden. [NAAM] geeft aan dat hij, als inwoner en
belastingbetaler van Amsterdam, mag verwachten dat er voldoende
stallingsmogelijkheden zijn die 24/7 beschikbaar zijn.
. [NAAM] geeft ook aan dat een tijdsbestek van één uur kort is voor een fiets die
geparkeerd staat bij een treinstation. [NAAM] vindt het aannemelijk dat iemand, die de
fiets op deze locatie stalt, gebruik zal maken van het openbaar vervoer. Dit zal volgens
bezwaarde op z'n minst meerdere uren in beslagnemen.
. [NAAM] geeft aan dat hij de begunstigingstermijn van één uur niet een reële termijn
vindt waarbinnen de attentie en de actie worden uitgevoerd. Jurisprudentie over dit
onderwerp leert bezwaarde dat een eigenaar een redelijke termijn moet krijgen van
bijvoorbeeld 24 uur om zijn rijwiel alsnog weg te halen. [NAAM] stelt dat, mocht er
sprake zijn van spoedeisende reden, de gemeente het recht zou hebben gehad om fiets te
verwijderen.
. [NAAM] vindt het verder bezwaarlijk dat de gemeente de fiets binnen een uur kan
wegknippen en meenemen, maar dat het antwoord op het bezwaarschrift meer dan 10
weken in beslag moet nemen.
. [NAAM] hoopt op een beetje menselijkheid van de kant van de gemeente en een
uitspraak met een meer humaan karakter.

5. Juridisch kader
Ingevolge artikel 4.27 lid, lid 3 en 4 van de Algemene Plaatselijke Verordening (APV) kan in het
belang van de veiligheid en ter voorkoming van hinder een gebied worden aangewezen waarin
fietsen uitsluitend in de daarvoor bestemde voorziening (lees: een fietsenrek) mogen worden
geparkeerd. Door het intensief gebruik en hoge fietsparkeerdruk is het gebied rond het NS-station
Amsterdam Zuid door het college van burgemeester en wethouders aangewezen als gebied
waarin het verboden is om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod op buiten de rekken te
parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond bij een rek naast de
parkeervakken voor scooters geparkeerd, en niet in een daarvoor bestemd fietsenrek.

Overtreding van artikel 4.27, lid 4, van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van een uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 4 september 2019 om 06.45 uur is aangebracht, en dat de fiets op 4 september 2019
om 08.19 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] geeft aan dat hij de fiets naar eer en geweten in het rek heeft geparkeerd. Als de fiets
anders is aangetroffen, moet iemand anders de fiets hebben uit het rek hebben verwijderd. De
commissie overweegt hiertoe het volgende.

De commissie merkt op dat uit de foto's, die door Handhaving zijn gemaakt op het moment van
verwijdering, blijkt dat de fiets met een (ketting)slot stond vastgemaakt aan een rek naast de
parkeervakken voor scooters, en niet in een daarvoor bestemd fietsenrek. Dat bezwaarde de fiets
in het daarvoor bestemde fietsenrek heeft geparkeerd, acht de commissie dan ook niet
aannemelijk. Ten overvloede merkt de commissie op dat het helaas voor kan komen dat in het rek
geparkeerde fietsen eruit worden gehaald, zodat iemand anders zijn of haar fiets op die plek in het
rek kan zetten. Hoe vervelend dit voor bezwaarde ook is, het is zijn verantwoordelijkheid om de
fiets zo te stallen dat dit niet kan gebeuren. Ook als een (ketting)slot wordt gebruikt om de fiets
aan het rek te bevestigen, dient dat slot zo bevestigd te worden dat niet teveel ruimte bestaat om
de fiets uit het rek te halen.

[NAAM] geeft verder aan dat, als hij de fiets zelf buiten de voorziening had geparkeerd, de
parkeervoorziening wel vol moet zijn geweest. Hoogstwaarschijnlijk omdat er te weinig
stallingsmogelijkheden waren ten tijde dat bezwaarde zijn fiets wilde parkeren. [NAAM] was

dan genoodzaakt om zijn fiets elders aan vast te maken om te voorkomen dat de fiets gestolen
zou worden. [NAAM] geeft aan dat hij, als inwoner en belastingbetaler van Amsterdam, mag
verwachten dat er voldoende stallingsmogelijkheden zijn die 24/7 beschikbaar zijn. De commissie
overweegt hiertoe het volgende.

De commissie merkt op dat het bekend is dat de fietsparkeerdruk in het gebied rond NS Station
Amsterdam Zuid hoog is. Indien er op de betreffende locatie geen vrij plek voorhanden is,
betekent dit nog niet dat een fiets buiten de daarvoor bestemde parkeervoorziening mag worden
geparkeerd. Er is echter op loopafstand van het gebied vaak nog wel een voorziening te vinden
waar wel passende ruimte is om de fiets te parkeren. De fiets kan bijvoorbeeld in de stalling op het
Mahlerplein of de Strawinskylaan worden geparkeerd. Daarbij wordt er hard gewerkt aan het
uitbreiden van fietsenstallingen op bekende knelpunten. De commissie volgt het standpunt van
bezwaarde niet.

[NAAM] geeft ook aan dat een tijdsbestek van één uur kort is voor een fiets die geparkeerd
staat bij een treinstation. [NAAM] vindt het aannemelijk dat iemand, die de fiets op deze locatie
stalt, gebruik zal maken van het openbaar vervoer. Dit zal volgens bezwaarde op z'n minst
meerdere uren in beslagnemen. [NAAM] vindt daarnaast een begunstigingstermijn van één uur
niet een reële termijn waarbinnen de attentie en de actie worden uitgevoerd. Jurisprudentie over
dit onderwerp leert bezwaarde dat een eigenaar een redelijke termijn moet krijgen van
bijvoorbeeld 24 uur om zijn rijwiel alsnog weg te halen. [NAAM] stelt dat, mocht er sprake zijn
van spoedeisende reden, de gemeente het recht zou hebben gehad om fiets te verwijderen. De
commissie overweegt hiertoe het volgende.

De commissie merkt op dat de begunstigingstermijn een gestandaardiseerde termijn is
waarbinnen een overtreder de overtreding zelf ongedaan kan maken. Een langere
begunstigingstermijn wordt gelet op de druk op de openbare ruimte in het gebied en de
aanzuigende werking van verkeerd geparkeerde fietsen niet wenselijk geacht en zou in feite leiden
tot het gedogen van overtredingen. Dat de overtreder daartoe feitelijk niet in staat was door
bijvoorbeeld forensen, doet daar niet aan af. Dit standpunt wordt bevestigd door een uitspraak
van de Rechtbank Amsterdam.2

[NAAM] vindt het verder bezwaarlijk dat de gemeente de fiets binnen een uur kan wegknippen
en meenemen, maar dat het antwoord op het bezwaarschrift meer dan 10 weken in beslag moet
nemen. De commissie overweegt hiertoe het volgende.

De commissie merkt op dat de beslistermijn voor de beslissing op het bezwaarschrift van
bezwaarde op 17 oktober 2019 aanving. De gemeente heeft volgens artikel 7:10 lid 1 Awb zes
weken om de beslissing te nemen. Deze termijn kan volgens artikel 7:10 lid 3 Awb met zes weken
worden verlengd. Dat betekent dat de beslistermijn op 8 januari 2020 afloopt. Herhaald wordt dat
de begunstigingstermijn een gestandaardiseerde termijn is. De commissie merkt op dat de
procedure van verwijdering van de fiets en de procedure van de beslissing op het bezwaarschrift

2 Rb Amsterdam, 26 september 2019, ECLI:NL:RBAMS:2018:7511.

van bezwaarde volgens de wettelijke regels zijn verlopen. De commissie volgt bezwaarde dan ook
niet in zijn standpunt.

7. Conclusie
Op grond van het voorgaande ben ik van oordeel dat het bezwaar ongegrond is en dat het bestreden
besluit in stand dient te blijven. [NAAM] komt niet in aanmerking voor een kostenvergoeding.

Adviseur,

Mw. [NAAM]