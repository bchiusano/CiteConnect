Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.23.000380.001
Datum        13 april 2023
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 6 januari 2023 om 10:41 uur heeft de handhaver, namens u, de fiets van [NAAM] (hierna:
bezwaarde) verwijderd van de locatie Rembrandtplein (Reguliersdwarsstraat) te Amsterdam en
opgeslagen bij het Fietsdepot. De fiets stond volgens het besluit niet geparkeerd in de daarvoor
bestemde voorziening. Het besluit is op 6 januari 2023 om 08:15 uur bekendgemaakt. Tegen dit
besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat dat alle parkeerplekken voor fietsen vol zaten en dat het niet
haar schuld is dat er niet genoeg parkeerplekken zijn in Amsterdam.
. [NAAM] is rondom het Rembrandtplein gelopen om te zoeken naar een plek.
. [NAAM] geeft aan dat zij haar fiets tussen twee fietsen in heeft geparkeerd, omdat
daar nog een plekje vrij was.
. [NAAM] geeft aan dat haar fiets niet in de weg zat.
. [NAAM] heeft haar fiets om donderdagavond geparkeerd. Vrijdagmiddag wilde
bezwaarde haar fiets ophalen toen bleek dat de fiets was verwijderd.
. [NAAM] geeft aan dat er geen sticker of waarschuwing aan de fiets zat en de fiets
binnen 24 uur is verwijderd.

4. Horen van bezwaarde
Bezwaarde is bij e-mail van 7 maart 2023 en 16 maart 2023 in de gelegenheid gesteld om haar
bezwaarschrift telefonisch of schriftelijk nader toe te lichten. Aan bezwaarde is een termijn
gegeven om uiterlijk 23 maart 2023 te reageren. De commissie heeft geen reactie van bezwaarde

ontvangen. De commissie baseert daarom de beoordeling van het bezwaarschrift op basis van de
stukken in het dossier.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, een fietsparkeervak of
fietsnietje) mogen worden geparkeerd. Door het intensief gebruik en hoge fietsparkeerdruk is het
gebied rond het Rembrandtplein door het college van burgemeester en wethouders aangewezen
als gebied waarin het verboden is om fietsen buiten de daarvoor bestemde voorzieningen te
parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond op het trottoir geparkeerd.
Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 6 januari 2023 om 08:15 uur is aangebracht, en dat de fiets op diezelfde dag om 10:41
uur is verwijderd.

1 Gemeenteblad 15 juni 2020, nr. 149850, 'Besluit van burgemeester en wethouders van de gemeente Amsterdambetreffende de
wijziging van 'Aanwijzingsbesluit fiets- en brommerparkeren Rembrandtplein en omgeving op grond van art. 4.27 lid 3 APV'.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde geeft aan dat alle parkeerplekken vol zaten en het niet haar schuld is dat er niet
genoeg parkeerplekken zijn in Amsterdam. [NAAM] is rondom het Rembrandtplein gelopen om
te zoeken naar een plek. [NAAM] heeft haar fiets tussen twee fietsen in geparkeerd. [NAAM]
geeft aan dat haar fiets niet in de weg zat. Daarnaast zat er volgens bezwaarde geen sticker of
waarschuwing aan de fiets en is de fiets binnen 24 uur verwijderd. De commissie overweegt
hiertoe het volgende.

Herhaald wordt dat bezwaarde de fiets geparkeerd heeft in het aangewezen gebied waar het
verboden is de fiets buiten de voorziening te parkeren. De fiets van bezwaarde stond niet in een
parkeervoorziening voor fietsen maar tegen een boom aan geparkeerd. Fietsen die buiten de
daarvoor bestemde parkeervoorziening staan geparkeerd, kunnen worden verwijderd. Het
veroorzaken van hinder is hiervoor geen vereiste.

Overwogen wordt dat indien er op de betreffende locatie geen vrije plek voorhanden is, dit nog
niet betekent dat een fiets buiten het rek mag worden geplaatst. Vaak is er op loopafstand van het
gebied nog wel een voorziening waar ruimte is om de fiets te parkeren. In de omgeving zijn er
bijvoorbeeld fietsenstallingen om de fiets te parkeren. Wellicht ten overvloede wordt opgemerkt
dat van een verkeersdeelnemer mag worden verwacht dat hij of zij onderzoek doet naar de ter
plaatse geldende verkeerssituatie. Dat bezwaarde zich niet goed genoeg heeft georiënteerd op de
parkeermogelijkheden van fietsen in het gebied rond het Rembrandtplein, komt voor haar eigen
rekening.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen. Dat de eigenaar van de
fiets niet binnen die termijn de overtreding ongedaan heeft kunnen maken, doet daar niet aan af.
Bovendien heeft de Rechtbank Amsterdam met de uitspraak van 26 september 2018 te kennen
gegeven dat het verlenen van een begunstigingstermijn van één uur niet onredelijk is, in het geval
van binnen het aangewezen gebied buiten de daarvoor bestemde voorziening geparkeerde
fietsen.2 De commissie volgt bezwaarde daarom niet in haar bezwaren.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

2 Rb Amsterdam, 26 september 2018, ECLI:NL:RBAMS:2018:7511.

Adviseur,

Mevrouw [NAAM]