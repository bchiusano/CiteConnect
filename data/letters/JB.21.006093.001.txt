Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.21.006093.001
Datum        17 juni 2021
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 22 februari 2021 om 09:12 uur heeft de handhaver, namens u, de fiets van [NAAM]
(hierna: bezwaarde) verwijderd uit het gebied rond het NS-station Amsterdam Bijlmer Arena
(Hoogoorddreef) te Amsterdam en opgeslagen bij het Fietsdepot. De fiets stond volgens het
besluit niet geparkeerd in de daarvoor bestemde voorziening. Het besluit is op 22 februari 2021 om
07:55 uur bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] heeft aangegeven dat zijn fiets is verwijderd bij het fietsenrek onder bij het
NS-station Amsterdam Bijlmer-Arena. De fiets stond binnen het witte kader dat strak om
het fietsenrek heenloopt. Dit vak, gemarkeerd met witte reliëf tegels voor blinden en
slechtzienden, is volgens bezwaarde duidelijk bedoeld om te zorgen dat men niet
onverhoopt tegen geparkeerde fietsen aanloopt. De busbaan maakt hier namelijk een
bocht en buigt af van de markering.
. [NAAM] kon zijn fiets niet meer ophalen op zondag 21 februari 2021 vanwege de
avondklok. Hij was terug om 20:50 uur en hij had al een boete gekregen voor het
schenden van de avondklok. De volgende dag was de fiets verwijderd.

.  Bij het Fietsdepot heeft bezwaarde de foto gezien die als bewijs dient dat de fiets fout
staat geparkeerd. De fiets is volgens hem onterecht verwijderd en stond nog perfect
binnen het vak. [NAAM] heeft foto's van locatie bijgevoegd.
. [NAAM] merkt op dat hij in de WSNP zit, onder bewind staat en leefgeld ontvangt. De
verwijdering van de fiets heeft bezwaarde in totaal ? 37,- gekost. [NAAM] kan dit
gezien persoonlijke omstandigheden er niet bij hebben.

4. Horen van bezwaarde
Op 16 juni 2021 is er telefonisch contact geweest met bezwaarde. [NAAM] heeft de bezwaren
uit het bezwaarschrift herhaald en benadrukt. Samengevat heeft daarnaast bezwaarde het
volgende aangegeven:
. [NAAM] heeft altijd begrepen dat de belijning is bedoeld om de fiets neer te zetten.
Anderen zetten hun fiets ook zo op de locatie neer. Op het moment dat het vak niet voor
fietsen is bedoeld, dan is het volgens bezwaarde heel onduidelijk en misleidend.
. [NAAM] merkt op dat de belijning voor de blinden en slechtzienden niet met de weg
meeloopt, en dus kennelijk niet bedoeld is om dat af te bakenen. De lijn loopt langs de
fietsen en dat is volgens bezwaarde niet voor niets. Als zijn fiets niet volgens de regels
geparkeerd stond, dient dat volgens bezwaarde op de locatie duidelijker te worden
aangegeven.
.  Er staat op de locatie een bord dat fietsen in de rekken/vakken geparkeerd dienen te
worden. Later is bezwaarde erachter gekomen dat dit slaat op de vakken die erachter
liggen en waar brommers geparkeerd worden.
. [NAAM] heeft kosten gemaakt voor de administratiekosten van ? 22,50 aan het
Fietsdepot. Daarnaast heeft hij kosten gemaakt om met een Uber naar het Fietsdepot te
komen. Hij kon er niet op een andere manier heen.
. [NAAM] geeft aan dat hij de fiets helemaal zelf heeft gemaakt. Het was dan ook erg
waardevol en hij wilde de fiets terugkrijgen. Hij wilde niet dat de fiets voor een paar euro
werd doorverkocht aan een ander. Hij zag dat thuisbezorgen ook mogelijk was, maar dat
was duurder en daarom voor hem geen optie. Het staat volgens hem niet in vergelijking
met de moeite en het geld dat hij erin heeft gestoken.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek of fietsnietje) mogen
worden geparkeerd. Door het intensief gebruik en hoge fietsparkeerdruk is het gebied rond het
NS-station Amsterdam Bijlmer Arena het college van burgemeester en wethouders aangewezen
als gebied waarin het verboden is om fietsen buiten de daarvoor bestemde voorzieningen te
parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond naast een rij fietsen in de
buurt van fietsnietjes geparkeerd en niet in de daarvoor bestemde parkeervoorziening. Het
achterwiel van bezwaarde staat tegen een blindengeleidestrook geparkeerd. Voor een handhaver
is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 22 februari 2021 om 07:55 uur is aangebracht, en dat de fiets op diezelfde dag om
09:12 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde heeft aangegeven dat zijn fiets is verwijderd bij het fietsenrek onder bij het NS-station
Amsterdam Bijlmer-Arena. De fiets stond binnen het witte kader dat strak om het fietsenrek
heenloopt. Dit vak, gemarkeerd met witte reliëf tegels voor blinden en slechtzienden, is volgens
bezwaarde duidelijk bedoeld om te zorgen dat men niet onverhoopt tegen geparkeerde fietsen
aanloopt. De busbaan maakt hier namelijk een bocht en buigt af van de markering. [NAAM]
heeft altijd begrepen dat de belijning is bedoeld om de fiets neer te zetten. Anderen zetten hun
fiets ook zo op de locatie neer. Op het moment dat het vak niet voor fietsen is bedoeld, dan is het
volgens bezwaarde heel onduidelijk en misleidend. Als zijn fiets niet volgens de regels geparkeerd

stond, dient dat volgens bezwaarde op de locatie duidelijker te worden aangegeven. De
commissie overweegt hiertoe het volgende.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond naast een rij fietsen in de
buurt van fietsnietjes geparkeerd en niet in de daarvoor bestemde parkeervoorziening. Het
achterwiel van bezwaarde staat tegen een blindengeleidestrook geparkeerd.

Op de locatie zijn fietsnietjes en fietsenrekken aanwezig om de fietsen in te parkeren. De
parkeervakken op de locatie zijn bestemd voor brommers en eventueel bakfietsen. De commissie
merkt op dat de witte tegels een looplijn en informatie geven voor blinden en slechtzienden. Het
betreft dus geen fietsparkeervak om een fiets in te parkeren. Een parkeervak voor fietsen is niet
gemarkeerd met tegels in reliëf en worden vaak voorzien van een groene tegel om over de
parkeervoorziening te informeren. Dat de natuurlijke inrichting van het gebied bij bezwaarde de
veronderstelling heeft gewekt dat het zou gaan om een fietsparkeervak, is betreurenswaardig
maar maakt niet dat het ook als fietsparkeervak aangemerkt kan worden. Mede door de
aanwezigheid van fietsenrekken en nietjes binnen de belijning is kenbaar gemaakt dat de fiets in
een fietsenrek geparkeerd dient te worden.

Dat anderen hun fietsen op dezelfde wijze hebben geparkeerd, doet niet af aan de geldende regels
en geconstateerde overtreding. De handhavingscapaciteit is beperkt en daarom kunnen niet alle
fietsen die niet correct geparkeerd zijn tegelijkertijd worden verwijderd. De commissie volgt
bezwaarde niet in zijn standpunt.

De commissie heeft het signaal van bezwaarde over de wens om de situatie op de locatie te
verduidelijken doorgegeven aan de gebiedsmakelaar van het gebied.

Bezwaarde kon zijn fiets niet meer ophalen op zondag 21 februari 2021 vanwege de avondklok. Hij
was terug om 20:50 uur en hij had al een boete gekregen voor het schenden van de avondklok. De
volgende dag was de fiets verwijderd. De commissie overweegt hiertoe het volgende.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. Dat de eigenaar van de fiets niet binnen die termijn de overtreding ongedaan heeft
kunnen maken, doet daar niet aan af. Bovendien heeft de Rechtbank Amsterdam met de uitspraak
van 26 september 2018 te kennen gegeven dat het verlenen van een begunstigingstermijn van één
uur niet onredelijk is, in het geval van binnen het aangewezen gebied buiten de daarvoor
bestemde voorziening geparkeerde fietsen.2

2 Rb Amsterdam, 26 september 2018, ECLI:NL:RBAMS:2018:7511.

Bezwaarde merkt op dat hij in de WSNP zit, onder bewind staat en leefgeld ontvangt. De
verwijdering van de fiets heeft bezwaarde in totaal ? 37,- gekost. [NAAM] heeft kosten gemaakt
voor de administratiekosten van ? 22,50 aan het Fietsdepot. Daarnaast heeft hij kosten gemaakt
om met een Uber naar het Fietsdepot te komen. Hij kon er niet op een andere manier heen.
Bezwaarde kan dit gezien persoonlijke omstandigheden er niet bij hebben. [NAAM] geeft aan
dat hij de fiets helemaal zelf heeft gemaakt. Het was dan ook erg waardevol en hij wilde de fiets
terugkrijgen. Hij wilde niet dat de fiets voor een paar euro werd doorverkocht aan een ander. Hij
zag dat thuisbezorgen ook mogelijk was, maar dat was duurder en daarom voor hem geen optie.
Het staat volgens hem niet in vergelijking met de moeite en het geld dat hij erin heeft gestoken.
De commissie overweegt hiertoe het volgende.

De commissie overweegt dat het voor risico van bezwaarde dient te blijven dat hij de fiets niet in
de parkeervoorziening voor fietsen heeft geparkeerd. De schade die hij daardoor heeft geleden,
dient dan ook voor zijn rekening te blijven. De commissie is van mening dat de overtreding
bezwaarde is toe te rekenen, zodat de last hem terecht is opgelegd en de kosten van de
bestuursdwang ook op hem verhaald mochten worden.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt in niet in aanmerking voor een
kostenvergoeding.

Adviseur,

Mw. [NAAM]