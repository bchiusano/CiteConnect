Advies van de bezwaarschriftencommissie Juridisch Bureau

Aan           Het college van burgemeester en wethouders van Amsterdam
Zaaknummer    JB.19.017978.001
Datum         18 december 2019
Onderwerp     Advies naar aanleiding van het bezwaarschrift van [NAAM] college,

1. Inleiding
Op 19 september 2019 om 11:41 uur heeft de handhaver, namens u, de fiets van [NAAM]
(hierna: bezwaarde) verwijderd van de locatie Oude Brugsteeg - (stadshart 7) en opgeslagen bij het
Fietsdepot. De fiets van bezwaarde stond volgens het besluit niet geparkeerd in de daarvoor
bestemde voorziening. Het besluit is op 19 september 2019 om 10:25 uur bekendgemaakt.

Tegen dit besluit is een bezwaarschrift ingediend. Het bezwaarschrift is ontvangen op 2 december
2019.

2. Ontvankelijkheid
Alvorens het bezwaarschrift inhoudelijk kan worden behandeld, dient beoordeeld te worden of het
bezwaarschrift ontvankelijk is. De commissie overweegt daartoe het volgende.

Volgens geldende rechtspraak is de sticker op de fiets het besluit.1 Het besluit is bekend gemaakt
op 19 september 2019 om 10:25 uur. De termijn voor het indienen van het bezwaarschrift ving aan
op 20 september 2019. Gelet op artikel 6:7 en 6:8 van de Algemene wet bestuursrecht (hierna:
Awb) was 31 oktober 2019 de laatste dag waarop het bezwaarschrift kon worden ingediend. Het
bezwaarschrift is ontvangen op 2 december 2019. Daarmee staat vast dat het bezwaarschrift niet
tijdig is ingediend.

De vraag is vervolgens of de termijnoverschrijding verschoonbaar is te achten. Slechts in zeer
bijzondere gevallen wordt het bezwaarschrift bij te late indiening in behandeling genomen.
[NAAM] moet dan aantonen dat het hem niet aan te rekenen is, dat hij te laat is met zijn
bezwaarschrift.

Bij brief van 2 december 2019 is bezwaarde in de gelegenheid gesteld om schriftelijk te laten
weten waarom het bezwaarschrift te laat is ingediend. [NAAM] geeft aan het heel druk te
hebben. Daarnaast stelt bezwaarde dat de gemeente Amsterdam tweemaal haar termijn heeft
opgerekt naar 12 weken, derhalve is bezwaarde van mening dat hij dat ook mag.

1 Rb. Den Haag 10 oktober 2016, ECLI:NL:RBDHA:2016:12168.

Op 17 december 2019 heeft telefonisch contact met bezwaarde plaatsgevonden, zodat bezwaarde
in de gelegenheid is gesteld om nader te onderbouwen waarom er te laat bezwaar is gemaakt.

[NAAM] benadrukt dat hij het druk heeft en geeft aan het onredelijk te vinden dat de gemeente
Amsterdam de termijn mag oprekken, maar hij dat niet mag. [NAAM] geeft aan dat hij
inmiddels een aantal maanden wacht op een ander bezwaarschrift dat hij heeft ingediend.
[NAAM] voert aan het daarom niet meer dan redelijk te vinden, dat wij het bezwaarschrift
alsnog in behandeling nemen.

Overwogen wordt dat uit de door bezwaarde gegeven toelichting niet is gebleken dat het
bezwaarde niet aangerekend kan worden dat het bezwaar niet tijdig is ingediend. Bij bezorging
van de fiets op 21 september 2019 heeft bezwaarde het kennisgevingsbesluit in ontvangst
genomen. Hierop staat duidelijk vermeld dat een bezwaarschrift binnen zes weken na de datum
waarop de sticker op de fiets is aangebracht ingediend moet worden. Dat bezwaarde aangeeft het
druk te hebben en van mening is dat hij zijn termijn mag oprekken omdat de gemeente
Amsterdam dat ook doet, doet daar niet aan af.

3. Advies
Op grond van het vorenstaande adviseer ik u:
-  Het bezwaarschrift niet-ontvankelijk te verklaren-
-  Het bestreden besluit in stand te laten.

Adviseur,

Mw. [NAAM]