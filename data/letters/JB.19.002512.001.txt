Advies van de bezwaarschriftencommissie Juridisch Bureau
Aan            Het college van burgemeester en wethouders van Amsterdam
Zaaknummer     JB.19.002512.001
Datum          28 februari 2019
Onderwerp      Advies naar aanleiding van het bezwaarschrift van mevrouw [NAAM]

Geacht college,

1. Inleiding
Op 8 februari 2019 heeft de handhaver, namens u, de fiets van mevrouw [NAAM] (hierna:
bezwaarde) verwijderd van de locatie Marnixstraat (omgeving Leidseplein) en opgeslagen bij het
Fietsdepot. De fiets van [NAAM] stond volgens het besluit niet geparkeerd in de daarvoor
bestemde voorziening. Volgens het constateringsformulier is het besluit op 8 februari 2019
bekendgemaakt.

Tegen dit besluit is tijdig een bezwaarschrift ingediend. Bij brief van 19 februari 2019 is de
ontvangst van het bezwaarschrift bevestigd.

2. Advies
De commissie adviseert u:
- Het bezwaarschrift ontvankelijk te verklaren-
- Het bezwaar ongegrond te verklaren-
- Het bestreden besluit in stand te laten-
- Het verzoek om kostenvergoeding af te wijzen.

Hieronder leest u hoe de commissie tot dit advies is gekomen.

3. Bezwaren
Samengevat luiden de bezwaren in het bezwaarschrift als volgt:
- [NAAM] voert aan dat haar fiets onterecht is verwijderd. Zij heeft haar fiets hier op 7
februari 2019 om 05:00 uur geparkeerd en zij wilde haar fiets halen op 8 februari 2019 om
16:00 uur. De fiets was echter weggehaald om 09:15 uur-
- [NAAM] voert aan dat in artikel 4.27 lid 3 Algemene Plaatselijke Verordening (hierna: APV)
staat beschreven dat het college een gebied kan aanwijzen waarin een fiets gezet moet
worden. Aangezien de fietsvakken in de omgeving vol waren en er geen verbodsbord stond
bij de brug waar [NAAM] haar fiets had geparkeerd, heeft [NAAM] daar de fiets
geparkeerd-
- [NAAM] voert ook aan dat haar fiets in geen enkel opzicht de doorgang of de veiligheid
van het verkeer op straat belemmerde-
- [NAAM] voert verder aan dat haar fiets daar maar drie uur geparkeerd stond en zij geen
eerlijke waarschuwing heeft gekregen om sneller actie te kunnen ondernemen-
- [NAAM] verzoekt om vergoeding van de door haar gemaakte kosten. Te weten het laten
thuisbezorgen van de fiets à ?35,- en de kosten voor het doorgeknipte slot à ?35,-.

4. Horen van [NAAM]
Op 27 februari 2019 heeft er telefonisch contact plaatsgevonden met [NAAM]. [NAAM] heeft
ingestemd met telefonisch horen. [NAAM] heeft haar bezwaar als volgt toegelicht:
- [NAAM] herhaalt nogmaals wat in haar bezwaarschrift stond-
- Daarnaast voert [NAAM] aan dat zij vindt dat er te weinig fietsparkeerplekken waren op de
locatie waar zij haar fiets heeft geparkeerd. Alle fietsvoorzieningen binnen 200 meter waren
vol en er was  voor haar geen andere mogelijkheid dan de fiets tegen de brug te parkeren. Zij
merkt hierbij op dat er geen verbodsborden aanwezig waren.
- [NAAM] is van mening dat de gemeente moet zorgen voor voldoende parkeerplekken.
- [NAAM] geeft ook aan dat zij de begunstigingstermijn te kort vond. Ze wilde de fiets de
dag erna ophalen, maar toen was de fiets al weg.
- [NAAM] voert ook aan dat zij het gevoel heeft dat de fiets willekeurig is verwijderd, omdat
de fietsen twee meter verderop niet waren verwijderd.

5. Juridisch kader
Ingevolge artikel 4.27 lid 3 en 4 Algemene Plaatselijke Verordening (APV) kan in het belang van de
veiligheid en ter voorkoming van hinder een gebied worden aangewezen waarin fietsen uitsluitend
in de daarvoor bestemde voorziening (lees: een fietsenrek/fietsvak) mogen worden geparkeerd.
Door het intensief gebruik en de hoge parkeerdruk is het gebied rond het Leidseplein door het
college van burgemeester en wethouders aangewezen als gebied waarin het verboden is om
fietsen buiten de daarvoor bestemde voorzieningen te parkeren.  1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het Leidseplein gebruik maken de
ruimte te geven. Door middel van informatieborden wordt gewezen op het verbod om buiten de
rekken te parkeren.

Bezwaarde geeft aan dat zij haar fiets bij de Wim Sonneveldburg heeft geparkeerd op de
Marnixstraat, omdat de parkeervakken vol waren en er geen verbodsbord stond. Uit het
constateringsformulier en de foto's die zijn gemaakt bij de verwijdering van de fiets blijkt dat de
fiets buiten een voorziening is aangetroffen. De fiets stond tegen het rek van de brug. Voor een
handhaver is bepalend hoe hij de fiets aantreft.

1 Publicaties Stadsdeelbestuur 2015 van 1 juli 2015, `Aanpak brom-, snor- en motorfietsparkeren Leidseplein', AB-
vergadering van 30 juni 2015, agendapunt 11.

Overtreding van artikel 4.27 lid 4 APV staat hiermee vast en daarmee ook de bevoegdheid om de
fiets van [NAAM] te verwijderen.

Bezwaarde geeft aan dat zij de begunstigingstermijn van één uur te kort vond om de overtreding
ongedaan te kunnen maken. De commissie overweegt hier het volgende. Indien een fiets in een
aangewezen gebied buiten een fietsvoorziening wordt aangetroffen, krijgt de eigenaar vanaf het
aanbrengen van de sticker één uur de tijd om de fiets te verwijderen. Een begunstigingstermijn
van één uur wordt voldoende geacht om de overtreder in staat te stellen de overtreding ongedaan
te maken. Een langere begunstigingstermijn wordt gelet op de druk op de openbare ruimte in het
gebied en de aanzuigende werking van verkeerd geparkeerde fietsen niet wenselijk geacht en zou
in feite leiden tot het gedogen van overtredingen. Dat de eigenaar van de fiets niet binnen die
termijn de overtreding ongedaan heeft kunnen maken, doet daar niet aan af.
Bovendien heeft de Rechtbank Amsterdam met de uitspraak van 28 februari 2017  te kennen
gegeven dat het verlenen van een begunstigingstermijn van één uur niet onredelijk is, in het geval
van binnen het aangewezen gebied buiten de daarvoor bestemde voorziening geparkeerde
fietsen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 8 februari 2019 om 08:15 uur is aangebracht en dat de fiets op 8 februari 2019 om
11:34 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

Daarnaast voert [NAAM] aan dat haar fiets in geen enkel opzicht de doorgang of de veiligheid
van het verkeer op straat belemmerde. De plek waar [NAAM] haar fiets heeft geparkeerd, valt
onder het aangewezen gebied (omgeving Leidseplein). Dit betekent dat de fietsen die buiten een
daarvoor bestemde parkeervoorziening staan geparkeerd, kunnen worden verwijderd. Het
veroorzaken van hinder is geen vereiste.

Voorts heeft [NAAM] aangevoerd dat het voor haar niet duidelijk was dat er niet buiten een
voorziening geparkeerd mocht worden. Volgens [NAAM] waren er geen borden aanwezig die
parkeren buiten de voorziening verbieden. Hetgeen [NAAM] heeft aangevoerd, wordt niet
gevolgd. Door middel van informatieborden wordt uitsluitend gewezen op het verbod om buiten
de rekken te parkeren. Het zijn niet de borden die het parkeerverbod in het leven roepen, maar de
bevoegdheid in de APV en het Aanwijzingsbesluit die maken dat er een bepaald regime geldt in
het gebied. Het al dan niet aanwezig zijn van een bord doet daarom niet af aan de geldende regels,
waarbij wordt verwezen naar de uitspraak van de Afdeling Bestuursrechtspraak van de Raad van
State van 2 juli 2014 (ECLI:NL:RVS:2014:2398).

Ook voert [NAAM] aan dat zij van mening is dat de gemeente voor meer
fietsparkeervoorzieningen moet zorgen. De commissie overweegt hierbij het volgende.
Indien er op de betreffende locatie geen vrije plek voorhanden is, betekent dit nog niet dat een
fiets buiten het rek mag worden geplaatst. Het is bekend dat de fietsparkeerdruk in het gebied
rond het Leidseplein hoog is. Er is echter op loopafstand van het gebied rond het Leidseplein vaak
nog wel een voorziening te vinden waar wel ruimte is om de fiets te parkeren. Daarbij wordt er
hard gewerkt aan het uitbreiden van fietsenstallingen op bekende knelpunten. Op dit moment is
begonnen met de herinrichting van het Leidseplein, waarbij ook een ondergrondse fietsenstalling
zal worden gerealiseerd.

Verder geeft [NAAM] aan dat zij het gevoel heeft dat de fietsen willekeurig worden verwijderd.
Haar fiets is weggehaald, maar de fietsen die twee meter van haar fiets vandaan stonden niet.
Bezwaarde doet hiermee beroep op het gelijkheidsbeginsel. Overwogen wordt dat dit beroep niet
slaagt. De handhavingscapaciteit is beperkt en daarom kunnen niet alle fietsen die in aanmerking
komen voor verwijdering tegelijkertijd worden verwijderd.

Concluderend is de commissie van oordeel dat de fiets terecht en op juiste wijze is verwijderd en
dat er geen omstandigheden zijn gebleken die tot een andere beslissing hadden moeten leiden.
Bezwaarde komt dan ook niet in aanmerking voor de vergoeding van de door haar geleden
schade.

7. Conclusie
Op grond van het voorgaande is de commissie van oordeel dat het bezwaar ongegrond is en dat
het bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mevrouw [NAAM]