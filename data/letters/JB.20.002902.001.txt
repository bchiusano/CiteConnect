Advies van de bezwaarschriftencommissie Juridisch Bureau
Aan           Het college van burgemeester en wethouders van de gemeente Amsterdam
Zaaknummer    JB.20.002902.001
Datum         6 april 2020
Onderwerp     Advies naar aanleiding van het bezwaarschrift van de heer [NAAM]

Geacht college,

1. Inleiding
Op 22 januari 2020 om 20:33 uur heeft de handhaver, namens u, de fiets van de heer [NAAM]
(hierna: [NAAM]) verwijderd van de locatie Kinkerstraat te Amsterdam en opgeslagen bij het
Fietsdepot. De fiets van [NAAM] stond volgens het besluit niet geparkeerd in de daarvoor
bestemde voorziening. Het besluit is op 22 januari 2020 om 18:10 uur bekendgemaakt. Tegen dit
besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren uit het bezwaarschrift als volgt:
. [NAAM] geeft aan dat hij zijn fiets had geparkeerd op de Kinkerstraat ter hoogte van
nummer 230 waarvandaan zijn fiets onterecht door de gemeente Amsterdam is
meegenomen-
. [NAAM] geeft aan dat er te weinig parkeerruimte is op de Kinkerstraat om zijn fiets te
kunnen parkeren-
. [NAAM] wil graag de kosten van het Fietsdepot (?22,50) vergoed krijgen.

4. Horen van [NAAM]
Op 10 maart 2020 is er telefonisch contact geweest met [NAAM]. [NAAM] heeft ingestemd
met telefonisch horen. [NAAM] heeft de bezwaren, die hij in zijn bezwaarschrift heeft
aangevoerd, tijdens het telefonisch horen herhaald. Daarnaast heeft [NAAM] samengevat het
volgende aangevoerd:

. [NAAM] geeft aan dat de fiets tijdens etenstijd is verwijderd. [NAAM] geeft aan dat
hij het niet gepast vindt dat Handhaving rond die tijd handhaaft, omdat veel mensen rond
die tijd zitten te eten en niet oplettend zijn op hun fiets.

In een e-mail van 28 maart 2020 heeft [NAAM] aangegeven dat bij het fotograferen van de fiets
bij binnenkomst van het Fietsdepot de verkeerde foto van de verkeerde fiets is gekoppeld aan zijn
framenummer en is geüpload op de website van het Fietsdepot. De commissie stelt vast dat dit
inderdaad het geval is. De commissie stelt vast dat het slechts de overzichtsfoto betreft die het
Fietsdepot bij binnenkomst van de fiets maakt. Op de overige foto's die in het
constateringsformulier zijn opgenomen en waarop de overtreding te zien is , is wel de fiets van
bezwaarde te zien.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening  mogen worden geparkeerd. Door het intensief
gebruik en hoge fietsparkeerdruk is het gebied rond de Kinkerstraat te Amsterdam door het
college van burgemeester en wethouders aangewezen als gebied waarin het verboden is om
fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied rond de Kinkerstraat
gebruik maken de ruimte te geven. Door middel van informatieborden wordt gewezen op het
verbod om buiten de rekken te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond op de stoep naast een vol
geparkeerd fietsnietje. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

1 Gemeenteblad van 18 september 2018,nr 197814, Uitvoering van een gebiedsaanwijzing op grond van art. 4 lid 3 Algemene
Plaatselijke Verordening APV ter beperking van het (brom)fietsparkeren in de openbare ruimte in het belang van de veiligheid en
ter voorkoming van hinder, gemeente Amsterdam''.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 22 januari 2020 om 18:10 uur is aangebracht en in het systeem op diezelfde dag om
18:18 uur is geregistreerd. De fiets is op 22 januari 2020 om 20:33 uur verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Uit de foto's bij het constateringsformulier blijkt dat [NAAM] zijn fiets naast een volle
parkeervoorziening heeft geparkeerd. [NAAM] voert aan dat er op de Kinkerstraat te weinig
parkeerruimte is en dat zijn fiets onterecht is verwijderd. De commissie overweegt dat indien er op
de betreffende locatie geen vrije plek voorhanden is, dit nog niet betekent dat een fiets buiten de
parkeervoorziening mag worden geparkeerd. Vaak is er in de nabije omgeving nog wel een
voorziening waar wel ruimte is om de fiets te parkeren. Daarbij wordt er hard gewerkt aan het
uitbreiden van fietsenstallingen op bekende knelpunten. In 2020 zullen er 40.000 extra
stallingsplekken zijn ten opzichte van 2015. Een deel hiervan is thans reeds gerealiseerd.2

Het is spijtig dat [NAAM] de tijd waarop wordt gehandhaafd niet gepast vindt. Dit leidt er
echter niet toe dat de bezwaren van [NAAM] gehonoreerd kunnen worden. Juist in gebieden als
het gebied rond de Kinkerstraat is de parkeerdruk dusdanig hoog dat strikte handhaving van groot
belang is, ook op deze tijd. Herhaald wordt dat indien een fiets in een aangewezen gebied buiten
een fietsvoorziening wordt aangetroffen, de eigenaar vanaf het aanbrengen van de sticker één uur
de tijd krijgt om de fiets te verwijderen. Een begunstigingstermijn van één uur wordt voldoende
geacht om de overtreder in staat te stellen de overtreding ongedaan te maken. Een langere
begunstigingstermijn wordt gelet op de druk op de openbare ruimte in het gebied en de
aanzuigende werking van verkeerd geparkeerde fietsen niet wenselijk geacht en zou in feite leiden
tot het gedogen van overtredingen. Dat de eigenaar van de fiets niet binnen die termijn de
overtreding ongedaan heeft kunnen maken omdat hij bijvoorbeeld aan het avondeten was doet
daar niet aan af. Bovendien heeft de Rechtbank Amsterdam met de uitspraak van 26 september
2018 te kennen gegeven dat het verlenen van een begunstigingstermijn van één uur niet onredelijk
is, in het geval van binnen het aangewezen gebied buiten de daarvoor bestemde voorziening
geparkeerde fietsen.3

2 Gemeente Amsterdam, 'Kader Fietsparkeren: meer plek in het rek', 22 mei 2015, https://www.amsterdam.nl/parkeren-
verkeer/fiets/kader-fietsparkeren/.
3 Rb Amsterdam, 26 september 2018, ECLI:NL:RBAMS:2018:7511.

De gemeente Amsterdam maakt verschillende kosten met het verwijderen van de fiets. Om deze
reden zijn de kosten om de fiets terug te krijgen vastgesteld op ? 22,50 per fiets. De commissie is
van mening dat de fietsen terecht en op de juiste wijze zijn verwijderd. De kosten voor deze
verwijdering dienen dan ook voor rekening van [NAAM] te blijven.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

w/g Mw. mr. [NAAM]