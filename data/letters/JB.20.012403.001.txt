Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.20.012403.001
Datum        8 september 2020
Onderwerp    Advies naar aanleiding van het bezwaarschrift van [NAAM] college,

1. Inleiding
Op 4 augustus 2020 om 11:00 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond de Kinkerstraat (Wenslauerstraat) en opgeslagen bij
het Fietsdepot. De fiets stond volgens het besluit niet geparkeerd in de daarvoor bestemde
voorziening. Het besluit is op 4 augustus 2020 om 08:25 uur bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  Het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat zijn fiets is verwijderd op 4 augustus 2020 rond 11:00 uur tijdens
werktijd. De fiets was gelabeld als foutief geparkeerd-
. [NAAM] vertelt dat de fiets geparkeerd stond tegen een fietsenrek, aangezien er geen
andere vrije plek was op de locatie en de fietsen daar vaak worden gestolen-
. [NAAM] stelt dat de fiets geen gevaar of belemmering vormde. De fiets stond enkel
naast het fietsenrek. Er zijn maar 30 plaatsen voor fietsen in het rek voor 100 bewoners
van de straat-
. [NAAM] stelt dat hij een klacht heeft ingediend bij de gemeente. Er zijn op korte
termijn meer fietsenrekken nodig op de locatie. De fietsen worden daar vaak door
Handhaving verwijderd-

. [NAAM] geeft aan dat zijn kettingslot is opengebroken. Hij moest daarnaast betalen
om naar het Fietsdepot te komen en zijn fiets terug te krijgen. [NAAM] geeft aan dat
dit niet de manier is om het probleem op te lossen, zeker niet ten tijde van het
coronavirus-
. [NAAM] wenst de administratiekosten aan het Fietsdepot van ? 22,50 en de kosten
voor zijn kettingslot van ? 19,50 vergoed-
. [NAAM] geeft tot slot aan dat hij niet begrijpt dat het geld van de belastingbetaler
wordt gebruikt om fietsen in tweeëneenhalf uur weg te halen en mensen daarvoor te laten
betalen. [NAAM] geeft aan dat het beter gebruikt kan worden voor het verminderen
van parkeerplaatsen voor auto's en het creëren van meer fietsenrekken.

4. Horen van [NAAM]
Op 2 september 2020 is er telefonisch contact geweest met [NAAM]. [NAAM] heeft
samengevat het volgende aangevoerd:
. [NAAM] geeft aan dat een paar maanden geleden de fietsenrekken op de locatie zijn
veranderd of verwijderd. Er zijn nu minder parkeermogelijkheden. Er zijn ongeveer 30
plekken voor fietsen, terwijl er meer dan 100 mensen in de omgeving leven en gebruik
maken van de rekken. Het is daarom niet mogelijk om de fiets goed neer te zetten en
ervoor te zorgen dat de fiets niet gestolen wordt-
.  Op de desbetreffende dag heeft [NAAM] zijn fiets tegen het rek aan gezet, zo goed als
hij kon. Hij zag de sticker op de fiets, maar hij was niet in de gelegenheid om daar wat aan
te doen aangezien hij die dag thuiswerkte-
.  Een paar uur later was de fiets verwijderd. Dat was erg ongelukkig, want [NAAM] had
de fiets nodig. Hij is met een taxi naar het Fietsdepot gegaan-
.  Hij vindt de situatie bezwaarlijk. De stad Amsterdam probeert groen te worden en zich op
de fietsers te richten. Er zijn echter nog steeds veel parkeerplekken voor auto's, maar niet
voor de fietsen-
. [NAAM] benadrukt dat hij twee a drie uur voor het verplaatsen of verwijderen van zijn
fiets onvoldoende vindt, omdat het volgens hem geen tijdsframe is waarin men meteen
kan reageren-
.  Het gaat [NAAM] niet per se om de boete en het opengebroken slot. [NAAM] vindt
het belangrijkste dat er wordt gekeken naar het aantal parkeerplekken voor fietsen op de
locatie zodat het in de toekomst kan worden voorkomen. [NAAM] geeft aan dat hij ook
een klacht hierover heeft ingediend.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek of fietsparkeervak) mogen
worden geparkeerd. Door het intensief gebruik en hoge fietsparkeerdruk is het gebied rond de
Kinkerstraat en de Hallen door het college van burgemeester en wethouders aangewezen als
gebied waarin het verboden is om fietsen buiten de daarvoor bestemde voorzieningen te
parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied gebruik maken de ruimte
te geven. Door middel van informatieborden wordt gewezen op het verbod op buiten de
voorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond naast een fietsenrek en
lantaarnpaal geparkeerd. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 4 augustus 2020 om 08:25 uur is aangebracht, en dat de fiets op diezelfde dag om
11:00 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde geeft aan dat een paar maanden geleden de fietsenrekken op de locatie zijn veranderd
of verwijderd. Er zijn nu minder parkeermogelijkheden. Er zijn ongeveer 30 plekken voor fietsen,

1 Gemeenteblad 18 september 2018, nr. 197814, 'Uitvoering van een gebiedsaanwijzing op grond van 
art. 4, lid 3 Algemene Plaatselijke Verordening APV ter beperking van het (brom) fietsparkeren in de 
openbare ruimte in het belang van de veiligheid en ter voorkoming van hinder, gemeente Amsterdam'.

terwijl er meer dan 100 mensen in de omgeving leven en gebruik maken van de rekken. Het is
daarom niet mogelijk om de fiets goed neer te zetten en ervoor te zorgen dat de fiets niet gestolen
wordt. [NAAM] vertelt dat de fiets geparkeerd stond tegen een fietsenrek, aangezien er geen
andere vrije plek was op de locatie en de fietsen daar vaak worden gestolen. De commissie
overweegt hiertoe het volgende.

De behandelend medewerker heeft contact gehad met de gebiedsmakelaar over de
parkeerproblemen in dat gebied. De gebiedsmakelaar heeft samengevat aangegeven dat er
voldoende fietsparkeerplekken zijn in de zeer beperkte openbare ruimte in deze buurt. Een
parkeerplek zal waarschijnlijk niet altijd direct voor de woning van [NAAM] beschikbaar zijn. De
commissie merkt op dat op de website https://www.amsterdam.nl/parkeren-
verkeer/fiets/parkeren/ ook de parkeerplekken voor fietsen weergegeven. Overwogen wordt dat,
indien er op de betreffende locatie geen vrije plek voorhanden is, dit nog niet betekent dat een
fiets buiten de parkeervoorziening mag worden geplaatst. Vaak is er in de nabije omgeving nog
wel een voorziening waar wel ruimte is om de fiets te parkeren. De fiets kan bijvoorbeeld worden
neergezet in een fietsenstalling of fietsenrek op wat meer afstand van de locatie. Ook kan de fiets
geparkeerd worden op een locatie waar het verbod buiten voorziening parkeren niet geldt.

Bezwaarde stelt dat de fiets geen gevaar of belemmering vormde. De fiets stond enkel naast het
fietsenrek. De commissie overweegt hiertoe het volgende.

De plek waar [NAAM] zijn fiets heeft geparkeerd, valt onder het aangewezen gebied. Dit
betekent dat fietsen die buiten de daarvoor bestemde parkeervoorziening staan geparkeerd,
kunnen worden verwijderd. Het veroorzaken van gevaar of een belemmering is hiervoor geen
vereiste.

Op de desbetreffende dag heeft [NAAM] zijn fiets tegen het rek aangezet zo goed als hij kon.
Hij zag de sticker op de fiets, maar hij was niet in de gelegenheid om daar wat aan te doen
aangezien hij die dag thuiswerkte. Een paar uur later was de fiets verwijderd. [NAAM]
benadrukt dat hij twee a drie uur voor het verplaatsen of verwijderen van zijn fiets onvoldoende
vindt, omdat het volgens hem geen tijdsframe is waarin men meteen kan reageren. De commissie
overweegt hiertoe het volgende.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. Dat de eigenaar van de fiets niet binnen die termijn de overtreding ongedaan heeft
kunnen maken in verband met bijvoorbeeld werkafspraken, doet daar niet aan af. Bovendien heeft
de Rechtbank te kennen gegeven dat het verlenen van een begunstigingstermijn van één uur niet
onredelijk is, in het geval van binnen het aangewezen gebied buiten de daarvoor bestemde
voorziening geparkeerde fietsen.2

Bezwaarde geeft tot slot aan dat hij niet begrijpt dat het geld van de belastingbetaler wordt
gebruikt om fietsen in tweeëneenhalf uur weg te halen en mensen daarvoor te laten betalen. De
stad Amsterdam probeert groen te worden en zich op de fietsers te richten. Er zijn echter nog
steeds veel parkeerplekken voor auto's, maar niet voor de fietsen. [NAAM] geeft aan dat het
beter gebruikt kan worden voor het verminderen van parkeerplaatsen voor auto's en het creëren
van meer fietsenrekken. De commissie overweegt hiertoe het volgende.

De commissie merkt op dat, juist in gebieden als het gebied rond de Kinkerstraat en de Hallen, de
parkeerdruk dusdanig hoog is dat strikte handhaving van groot belang is. Dit betekent dat het
maken van uitzonderingen de verkeerssituatie in een dergelijk gebied niet ten goede komt. De
commissie waardeert dat [NAAM] dit signaal aangeeft. Dit leidt er echter niet toe dat de
bezwaren van [NAAM] gehonoreerd kunnen worden

6.3 Ten aanzien van de kosten
Bezwaarde geeft aan dat zijn kettingslot is opengebroken. Hij moest daarnaast betalen om naar
het Fietsdepot te komen en zijn fiets terug te krijgen. [NAAM] wenst de administratiekosten
aan het Fietsdepot van ? 22,50 en de kosten voor zijn kettingslot van ? 19,50 vergoed. De
commissie overweegt hiertoe het volgende.

Ten aanzien van de door [NAAM] aan het Fietsdepot betaalde administratiekosten en het
opengebroken slot wordt overwogen dat [NAAM] alleen in aanmerking komt voor een
vergoeding, indien blijkt dat niet de juiste procedure voor verwijdering is gevolgd. Hiervan is geen
sprake. De handhavers hebben het (ketting)slot doorgeslepen om de fiets te kunnen verwijderen.
Aangezien de fiets terecht is verwijderd komt deze schade niet voor vergoeding in aanmerking.
Hoewel het betreurenswaardig is dat [NAAM] zijn slot niet meer kan hergebruiken, leidt dit niet
tot een kostenvergoeding.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mw. [NAAM] 

Rb Amsterdam, 26 september 2018, ECLI:NL:RBAMS:2018:7511