Advies van de bezwaarschriftencommissie Juridisch Bureau

Aan        Het college van burgemeester en wethouders van de gemeente Amsterdam
Zaaknummer JB.19.002312.001
Datum      18 april 2019
Bijlage    Bewonersbrief  'Handhaving op fietsen die langer dan zes weken niet gebruikt zijn'
Onderwerp  Advies naar aanleiding van het bezwaarschrift van mevrouw [NAAM]

Geacht college,

1. Inleiding
Op 8 februari 2019 heeft de handhaver, namens u, de fiets van mevrouw [NAAM] (hierna:
bezwaarde) verwijderd van de locatie Aalsmeerweg en opgeslagen bij het Fietsdepot. De fiets
stond volgens het besluit langer dan zes weken onafgebroken op dezelfde plaats geparkeerd.
Het besluit is op 30 januari 2019 bekendgemaakt.

Tegen dit besluit is tijdig een bezwaarschrift ingediend. Bij brief van 14 februari 2019 is de
ontvangst van het bezwaarschrift bevestigd.

2. Advies
De commissie adviseert u:
.  Het bezwaar ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  het verzoek om kostenvergoeding gedeeltelijk toe te wijzen.

Hieronder leest u hoe de commissie tot dit advies is gekomen.

3. De bezwaren
In het bezwaarschrift is - samengevat weergegeven - het volgende aangevoerd:
- [NAAM] stelt dat de fiets is meegenomen naar het Fietsdepot ondanks dat zij de rode
sticker had verwijderd en de fiets aan de andere zijde van het fietsenrek had geplaatst.
[NAAM] acht dit onterecht, omdat zij aan alle voorwaarden heeft voldaan-
- [NAAM] claimt daarom een vergoeding van de administratiekosten van ? 35,- en ? 25,-
voor de te besteden tijd, telefoonkosten en een kilometervergoeding van een uur-
-  Tot slot verzoekt bezwaarde om vergoeding van de kosten als gevolg van de beschadiging
van de stuurpen. De beschermkap van de verstelbare stuurpen is eraf. [NAAM] heeft
een foto bijgevoegd van de ontbrekende kap en een voorbeeld van een nieuwe
soortgelijke stuurpen met beschermkap ter waarde van ? 41,95.

4. Horen van bezwaarde
Op 13 maart 2019 is er telefonisch contact geweest met bezwaarde. [NAAM] heeft aangegeven
geen gebruik te willen maken van een hoorzitting. Derhalve wordt dit telefoongesprek beschouwd
als telefonische hoorzitting. [NAAM] heeft tijdens dat gesprek in aanvulling op haar
bezwaarschrift het volgende aangevoerd:
- [NAAM] geeft aan dat zij heeft gedaan wat zij moest doen, namelijk de sticker eraf
halen en de fiets verplaatsen. Beide dingen heeft bezwaarde gedaan. Zij was dan ook erg
verbaasd dat de fiets was verwijderd. Daarnaast geeft bezwaarde aan dat in de
bewonersbrief die zij heeft ontvangen staat vermeld dat zij de sticker eraf moet halen en
de fiets moet verplaatsen. Aan deze voorwaarden heeft zij voldaan. De fiets is dan ook
onterecht verwijderd. Verder verkeerde de fiets in zeer goede staat.

Tijdens het gesprek legt bezwaarde uit dat de kap van de stuurpen eraf is en dat zij deze kap niet
los kan bestellen. De stuurpen moet dus in zijn geheel nieuw besteld worden. [NAAM] is ervan
op de hoogte gesteld dat voldoende aannemelijk is dat de beschermkap van de stuurpen is
beschadigd tijdens de bezorging van de fiets. Het Fietsdepot heeft aangegeven de kosten hiervoor
te vergoeden. Daarom is aan bezwaarde gevraagd of zij een factuur of aankoopbewijs en een
kopie van de bankpas kan overleggen. [NAAM] vindt het erg raar dat de handhaver een fout
heeft gemaakt door de fiets onterecht te verwijderen en dat zij vervolgens achter van alles aan
moet en nu weer iets moet doen. Om die reden vraagt zij om naast de ? 25,- die zij al voor de
besteden tijd heeft gevraagd ? 25,- extra te vergoeden voor de te besteden tijd. Het heeft haar al
veel tijd, geld en moeite gekost. [NAAM] begrijpt niet dat zij van alles moet voorschieten en de
gemeente de kosten niet direct wilt vergoeden.

5. Juridisch kader
Ingevolge artikel 4.27, lid 2a, van de Algemene Plaatselijke Verordening (hierna: APV) is het
verboden om in een door het college aangewezen gebied langer te parkeren dan een door het
college te bepalen periode. Het gebied binnen de Ring A10 (met uitzondering van Noord) is door
het college aangewezen als gebied waar een fiets niet langer dan zes weken op dezelfde plaats
mag parkeren, zonder wezenlijke onderbreking1.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (hierna: Awb). Op grond hiervan kunt u een overtreding zelf beëindigen door
het meevoeren en opslaan van de fiets, nadat u de betrokkene in de gelegenheid heeft gesteld zelf
de overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

1 Gemeenteblad van 3 mei 2016, nr. 55896, ' Aanwijzen gebieden bij NS-stations met maximale fietsparkeerduur en
vaststellen Handboek Fietsparkeren'

De locatie Aalsmeerweg valt in het aangewezen gebied binnen de Ring A10. Op deze locatie geldt
een maximale parkeerduur van zes weken. Deze maximale parkeerduur geldt zowel binnen als
buiten de fietsparkeervoorzieningen. Met dit beleid wil de gemeente de bestaande
parkeerplekken beter benutten.

Uit het constateringsformulier blijkt dat de fiets van bezwaarde langer dan zes weken zonder
wezenlijke onderbreking geparkeerd is geweest. Gebleken is dat de fiets van bezwaarde op
19 december 2018 door de handhavers van een onopvallend constateringsmiddel is voorzien.
Op 30 januari 2019 is gecontroleerd of de fiets van zijn plek is geweest. Uit het intact zijn van het
constateringsmiddel bleek dat bezwaarde zijn fiets in de tussenliggende periode niet heeft
gebruikt.

Overtreding van artikel 4.27, lid 2a, APV staat hiermee vast.

In een gebied met een maximale parkeerduur van zes weken krijgt de eigenaar vanaf het
aanbrengen van de sticker zeven dagen de tijd om de overtreding op te heffen door de fiets te
gebruiken. Uit het constateringsformulier blijkt dat de sticker op 30 januari 2019 is aangebracht,
en dat de fiets op 8 februari 2019 is verwijderd. Uit de foto's die door de handhavers zijn gemaakt
op het moment van verwijdering blijkt dat het aangebrachte constateringsmiddel nog intact was.

Hieruit volgt dat u de juiste procedure heeft gevolgd bij het verwijderen van de fiets.

[NAAM] voert aan dat zij gehoor heeft gegeven aan het advies van de gemeente in de
bewonersbrief om de sticker te verwijderen en de fiets te verplaatsen. [NAAM] heeft na het zien
van de sticker haar fiets verplaatst en de sticker verwijderd. Daarmee heeft zij aan de gestelde
voorwaarden voldaan. Hiertoe overweegt de commissie het volgende.

[NAAM] heeft niet voldoende aannemelijk gemaakt dat zij door de gemeente is geadviseerd
om de fiets te verplaatsen. Het stadsdeel Zuid heeft een brief d.d. 10 december 2018 verspreid in
de gehele Schinkelbuurt tot en met de Stadiongracht, waar het woonadres van bezwaarde ook
onder valt. Deze brief is als bijlage bij dit advies gevoegd. In de brief met als titel 'Handhaving op
fietsen die langer dan zes weken niet gebruikt zijn' staat aangegeven dat in december de
handhaving start op fietsen die te lang ongebruikt op dezelfde plek geparkeerd staan.
Daarnaast wordt in de brief vermeld dat om te voorkomen dat fietsen worden verwijderd het
voldoende is om de fiets te gebruiken. Als de fiets langere tijd niet is gebruikt en er een label op is
geplakt, wordt geadviseerd om het label te verwijderen en de fiets te gebruiken.2 Er is aldus
geenszins geadviseerd om de fiets te verplaatsen, maar om de fiets te gebruiken. Naar aanleiding
van voornoemde brief had het voor bezwaarde voldoende duidelijk kunnen zijn dat zij haar fiets
moest gebruiken. Bovendien had bezwaarde de website van de gemeente kunnen raadplegen.3
Op de website staat eveneens aangegeven dat als de fiets langere tijd niet is gebruikt en er een
label op is geplakt, het label verwijderd moet worden en de fiets gebruikt moet worden.

2 Zie bijlage.
3 https://www.amsterdam.nl/parkeren-verkeer/fiets/handhaving/

Overwogen wordt dat wanneer de fiets wordt gebruikt het constateringsmiddel verdwijnt. Uit de
foto's die op het moment van verwijderen van de fiets door de handhavers zijn gemaakt, blijkt dat
het constateringsmiddel bij verwijdering nog intact was. Het constateringmiddel bevond zich op
de achterband onder het spatbord van de fiets. Uit het intact zijn van het constateringsmiddel
blijkt dat de fiets langer dan zes weken op dezelfde plaats stond geparkeerd, zonder wezenlijke
onderbreking.

Tot slot geeft bezwaarde aan dat haar fiets in goede staat was. In dit verband merkt de commissie
het volgende op. Dat de fiets in goede staat verkeerde en er geen sprake was van een kennelijk
verwaarloosde toestand, maakt niet dat de fiets langer dan zes weken op dezelfde plaats mag
worden geparkeerd zonder wezenlijke onderbreking. De fiets mocht dus verwijderd worden,
ongeacht de staat van de fiets.

Concluderend is de commissie van oordeel dat de fiets van bezwaarde terecht en op  een juiste
wijze is verwijderd en dat er geen omstandigheden zijn gebleken die tot een andere beslissing
hadden moeten leiden.

Ten aanzien van de door bezwaarde aan het Fietsdepot betaalde administratiekosten, de kosten
voor de te besteden tijd, telefoonkosten en de kilometervergoeding, wordt overwogen dat
bezwaarde alleen in aanmerking komt voor een vergoeding indien blijkt dat niet de juiste
procedure voor verwijdering is gevolgd. Hiervan is geen sprake.

Overigens merkt de commissie nog op dat het betreurenswaardig is dat de fietsverwijdering
bezwaarde veel tijd en moeite heeft gekost en de werkwijze van de gemeente omtrent de
vergoeding van schade op de door haar aangegeven wijze heeft ervaren. Dit leidt er echter niet toe
dat de bezwaren van bezwaarde gehonoreerd kunnen worden. De tijd die iemand kwijt is met het
schrijven van het bezwaar en alles wat daaruit voortvloeit is het gevolg van deelname aan het
maatschappelijk verkeer. Uit de jurisprudentie valt af te leiden dat de tijd die bezwaarde heeft
gestoken in het opstellen en indienen van het bezwaarschrift en de mogelijke frustratie dat het
heeft veroorzaakt niet voor vergoeding in aanmerking komen.4 Verder dient een eventuele
schadeclaim voldoende onderbouwd met bewijsstukken en dient een kopie van een bankpas om
te verifiëren of het opgegeven rekeningnummer het juiste rekeningnummer betreft.

Schade stuurpen
[NAAM] geeft aan dat de beschermkap van de verstelbare stuurpen ontbrak op het moment
dat de fiets werd thuisbezorgd en verzoekt om vergoeding van de schade. [NAAM] heeft een
foto bij het bezwaarschrift gevoegd van de ontbrekende kap en een voorbeeld van een nieuwe
soortgelijke stuurpen met kap ter waarde van ? 41,95. Uit de foto die is gemaakt op het moment
van verwijdering en op het Fietsdepot blijkt dat de kap nog op de stuurpen was bevestigd.
De commissie acht het voldoende aannemelijk dat de stuurpen tijdens de bezorging is beschadigd,
nu bezwaarde direct na de bezorging van de fiets op 11 februari 2019 een foto van de schade aan

4 ECLI:NL:GHDHA:2014:2134 (r.o. 7.3)

de stuurpen heeft gemaakt en het bezwaarschrift heeft verzonden. Het Fietsdepot heeft
aangegeven deze schade te vergoeden waarvoor een schermprint van het artikel en een kopie van
de bankpas is benodigd. [NAAM] heeft deze documenten per e-mailbericht van 18 april 2019
overgelegd waarna een betaalopdracht naar het Fietsdepot is verzonden.

7.  Conclusie
Gelet op het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding. Wel komt zij in aanmerking voor de vergoeding van de schade aan de stuurpen.

Adviseur,

[NAAM]