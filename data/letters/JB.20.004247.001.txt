Advies van de Bezwaarschriftencommissie Juridisch Bureau

Het college van burgemeester en wethouders van de gemeente Amsterdam
JB.20.004245.001, JB.20.004246.001 en JB.20.004247.001
14 april 2020
Advies naar aanleiding van het bezwaarschrift van mevrouw [NAAM]  ingediend namens mevrouw [NAAM]

Geacht college,

1.	Inleiding
Op 20 februari 2020 tussen 18:08 uur en 18:14 uur heeft de handhaver, namens u, drie fietsen van mevrouw [NAAM]  (hierna: [NAAM] ) en haar dochters verwijderd van de locaties Leidseplein en de Lijnbaansgracht te Amsterdam en opgeslagen bij het Fietsdepot. De fietsen van [NAAM]  stond volgens de besluiten niet geparkeerd in de daarvoor bestemde voorziening. De besluiten zijn op 20 februari 2020 om 17:00 uur bekendgemaakt.Tegen deze drie besluiten is tijdig een bezwaarschrift ingediend. De drie besluiten zullen gevoegd worden behandeld.

2.	Advies
De commissie adviseert u:
•	het bezwaarschrift ontvankelijk te verklaren;
•	het bezwaar ongegrond te verklaren;
•	de bestreden besluiten in stand te laten;
•	geen kostenvergoeding toe te kennen;
•	ambtshalve een tegemoetkoming in de kosten van het Fietsdepot toe te kennen.

Hieronder leest u hoe de commissie tot dit advies is gekomen.

3.	De bezwaren
Mevrouw [NAAM]  heeft als gemachtigde namens [NAAM]  het bezwaarschrift ingediend. Samengevat luiden de bezwaren uit het bezwaarschrift als volgt:
•	Bezwaarde geeft aan dat zij samen met haar twee dochters hun fietsen hebben geparkeerd op het Leidseplein. [NAAM]  voert aan dat zij niet bekend was met de op het Leidseplein geldende regels voor het parkeren van fietsen en dat [NAAM]  geen borden hierover heeft gezien op het Leidseplein;
•	Bezwaarde geeft aan dat zij weet dat de fietsen op correcte titel zijn verwijderd. Zij verzoekt om coulance ten aanzien van de kosten die [NAAM]  heeft gemaakt om de fietsen terug te krijgen van het Fietsdepot. Ze geeft aan dat [NAAM]  te goeder trouw heeft gehandeld en doordat zij drie maal de kosten van het Fietsdepot moet betalen wordt [NAAM]  onredelijk zwaar beboet.

4.	Horen van [NAAM]
Op 30 maart 2020 is er telefonisch contact geweest met de gemachtigde van [NAAM] . De gemachtigde heeft ingestemd met telefonisch horen. De gemachtigde heeft samengevat het volgende aangevoerd:
?	Gemachtigde geeft aan dat het besluit juridisch correct is en zij daartegen geen bezwaar
maakt;
?	Gemachtigde verzoekt om coulance omdat [NAAM]  moet rondkomen van een inkomen op een sociaal minimum niveau. Door de kosten die [NAAM]  heeft moeten betalen aan het Fietsdepot komt het levensonderhoud van [NAAM]  onder druk te staan.

5.	Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang van de veiligheid en ter voorkoming van hinder een gebied worden aangewezen waarin fietsen uitsluitend in de daarvoor bestemde voorziening mogen worden geparkeerd. Door het intensief gebruik en hoge fietsparkeerdruk is het gebied rond het Leidseplein te Amsterdam door het college van burgemeester en wethouders aangewezen als gebied waarin het verboden is om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:241 artikel 5:25 en artikel 5:29 van de Algemene wet bestuursrecht (Awb). Op grond hiervan kunt u een overtreding zelf beëindigen door het meevoeren en opslaan van de fiets, nadat u de betrokkene in de gelegenheid heeft gesteld zelf de overtreding opte heffen. Tevens kunt u de kosten hiervan in rekening brengen.

6.	Overwegingen
Beoordeeld moet worden of er sprake was van een overtreding, en zo ja, of het verwijderen en opslaan van de fietsen volgens de juiste procedure heeft plaatsgevonden.

6.1	Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit verbod wordt gehandhaafd teneinde de voetgangers die van het gebied rond het Leidseplein gebruik maken de ruimte te geven. Door middel van informatieborden wordt gewezen op het verbod om buiten de rekken te parkeren.

Uit de constateringsformulieren en de foto's die zijn gemaakt bij de verwijdering van de fietsen, blijkt dat de fietsen buiten een fietsvoorziening zijn aangetroffen. Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt de eigenaar vanaf het aanbrengen van de sticker één uur de tijd om de fiets te verwijderen. Een

'Gemeenteblad van 3 mei 2016,nr 55896, "Aanwijzen gebieden bij NS-stations met maximale fietsparkeerduur en vaststellen Handboek Fietsparkeren".

begunstigingstermijn van één uur wordt voldoende geacht om de overtreder in staat te stellen de overtreding ongedaan te maken. Een langere begunstigingstermijn wordt gelet op de druk op de openbare ruimte in het gebied en de aanzuigende werking van verkeerd geparkeerde fietsen niet wenselijk geacht en zou in feite leiden tot het gedogen van overtredingen.

Uit de foto's blijkt dat de alle drie de fietsen voorzien waren van een sticker. Uit de constateringsformulieren blijkt dat de stickers op 20 februari 2020 om 17:00 uur zijn aangebracht. De fietsen zijn op diezelfde dag om 18:00 verwijderd en in het systeem op 18:08 uur, 18:10 uur en 18:14 uur geregistreerd.

Hieruit volgt dat u de juiste procedure heeft gevolgd bij het verwijderen van de fietsen.

6.2	Ten aanzien van de bezwaren
Bezwaarde heeft aangevoerd dat zij niet bekend was met de op het Leidseplein geldende regels voor het parkeren van fietsen en dat [NAAM]  geen borden heeft gezien op het Leidseplein die haar hierover hadden kunnen informeren. Het is vervelend dat [NAAM]  niet op de hoogte was van de geldende regeling waardoor zij en haar dochters hun fietsen buiten de voorziening geparkeerd hebben. Op het Leidseplein wordt door middel van verschillende informatieborden gewezen op het verbod om buiten een daarvoor bestemde voorziening te parkeren. De commissie wil er echter op wijzen dat het niet de borden zijn die het parkeerverbod in het leven roepen. Het is de bevoegdheid in de APV en het Aanwijzingsbesluit die maken dat er een bepaald regime geldt in het gebied. Het al dan niet aanwezig zijn van een bord doet daarom niet af aan de geldende regels.2

De gemachtigde van [NAAM]  verzoekt om af te wijken van de beleidsregels op grond van artikel 4:84 van de Awb. Ingevolge dit artikel handelt een bestuursorgaan overeenkomstig de beleidsregels, tenzij dat voor belanghebbende gevolgen zou hebben die wegens bijzondere omstandigheden onevenredig zijn in verhouding tot de met de beleidsregel te dienen doelen. De gemachtigde heeft aangegeven dat [NAAM]  moet rondkomen van een inkomen op sociaal minimum niveau. Doordat er drie fietsen van [NAAM]  zijn meegenomen moet zij drie maal de kosten voor het terugkrijgen van de fietsen aan het Fietsdepot betalen. Dit kost haar€ 67,50. Deze kosten zijn voor [NAAM]  dusdanig hoog dat haar levensonderhoud onder druk komt te staan. De commissie is van mening dat hier sprake is van bijzondere omstandigheden. Ambtshalve ziet de commissie in dit specifieke geval dan ook een reden om coulant te zijn en [NAAM]  in een deel van de kosten die [NAAM]  reeds heeft gemaakt tegemoet te komen. De commissie kent [NAAM]  ambtshalve een tegemoetkoming toe van€ 45,-.

7.	Conclusie
Op grond van het voorgaande is de commissie van oordeel dat het bezwaar ongegrond is en dat de bestreden besluiten in stand dienen te blijven. [NAAM]  komt niet in aanmerking voor een kostenvergoeding. Ambtshalve wordt aan [NAAM]  een tegemoetkoming toegekend in de kosten van het Fietsdepot van€ 451-.
2 Raad van State 2juli 2014, ECLI:NL:RVS:2014:2398.

Adviseur,

w/g Mw. mr. [NAAM]