Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.23.000388.001
Datum        1 maart 2023
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 31 december 2022 om 09:55 uur heeft de handhaver, namens u, de fiets van [NAAM]
(hierna: bezwaarde) verwijderd van de locatie Leidseplein (Lijnbaansgracht) te Amsterdam en
opgeslagen bij het Fietsdepot. De fiets stond volgens het besluit niet geparkeerd in de daarvoor
bestemde voorziening. Het besluit is op 31 december 2022 om 07:50 uur bekendgemaakt. Tegen
dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat haar fiets is verwijderd voor een woonhuis aan de
Lijnbaansgracht.
. [NAAM] geeft aan dat de enige andere parkeeroptie zou zijn om de fiets hinderlijk
midden op de stoep of op de parkeerplaats voor auto's te parkeren.
. [NAAM] geeft aan dat er in de straat geen andere plek is om je fiets normaal te
parkeren.
. [NAAM] geeft aan dat het parkeren van de fiets bij de boom de veiligste optie was voor
andere weggebruikers.
. [NAAM] geeft aan dat er ook nergens staat dat je je fiets niet in de straat mag
parkeren.
. [NAAM] vraagt zich af waar zij haar fiets dan zou moeten parkeren.

4. Horen van bezwaarde
Op 28 februari 2023 heeft de behandelend jurist telefonisch contact gehad met bezwaarde.
Bezwaarde heeft ingestemd met het telefonisch horen. [NAAM] heeft de bezwaren uit het
bezwaarschrift herhaald en benadrukt.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, een fietsparkeervak of
fietsnietje) mogen worden geparkeerd. Door het intensief gebruik en hoge fietsparkeerdruk is het
gebied rond het Leidseplein door het college van burgemeester en wethouders aangewezen als
gebied waarin het verboden is om fietsen buiten de daarvoor bestemde voorzieningen te
parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond tegen een boom aan
geparkeerd. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de

1 Gemeenteblad 13 maart 2020, nr. 65635, 'Besluit van burgemeester en wethouders van de gemeente Amsterdam
betreffende aanwijzing van stadsdeel Centrum als gebied met een maximale(brom-)fietsparkeerduur van zes weken, met
uitzondering van het gebied rond NS-station Amsterdam Centraal- de aanwijzing van gebied Leidseplein en omgeving als
gebied waar fietsen en bromfietsen uitsluitend geplaatst mogen worden in de voor die categorie bestemde
parkeervoorzieningen'.

openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 31 december 2022 om 07:50 uur is aangebracht, en dat de fiets op diezelfde dag om
09:55 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde geeft aan dat haar fiets is verwijderd voor een woonhuis aan de Lijnbaansgracht.
Bezwaarde geeft aan dat er aan de Lijnbaansgracht geen andere mogelijkheden zijn om een fiets
te parkeren. [NAAM] geeft aan dat de enige andere parkeeroptie zou zijn om de fiets midden
op de stoep of op de parkeerplaats voor auto's te parkeren. [NAAM] geeft aan dat het parkeren
van de fiets bij de boom de veiligste optie was. [NAAM] geeft verder aan dat er nergens stond
dat je je fiets niet in de straat mocht parkeren. De commissie overweegt hiertoe het volgende.

Herhaald wordt dat bezwaarde de fiets geparkeerd heeft in het aangewezen gebied waar het
verboden is de fiets buiten de voorziening te parkeren. De fiets van bezwaarde stond niet in een
parkeervoorziening voor fietsen maar tegen een boom aan geparkeerd. Fietsen die buiten de
daarvoor bestemde parkeervoorziening staan geparkeerd, kunnen worden verwijderd. Het
veroorzaken van hinder is hiervoor geen vereiste. Indien er op de betreffende locatie geen vrije
plek voorhanden is, betekent dit nog niet dat een fiets buiten een voorziening mag worden
geplaatst. Vaak is er in de nabije omgeving nog wel een voorziening waar ruimte is om de fiets te
parkeren.

Op de website www.amsterdam.nl/fiets wordt het verbod om buiten een fietsvoorziening te
parkeren kenbaar gemaakt. Dat er op de locatie geen informatieborden aanwezig waren, doet
niets af aan de overtreding. Het zijn niet de borden die een parkeerverbod in het leven roepen. Het
is de bevoegdheid in de APV en het Aanwijzingsbesluit die maken dat er een bepaald regime geldt
in het gebied. Het al dan niet aanwezig zijn van een bord doet daarom niet af aan de geldende
regels, waarbij wordt verwezen naar de uitspraak van de Afdeling bestuursrechtspraak van de
Raad van State van 2 juli 2014.2

Van een verkeersdeelnemer mag worden verwacht dat hij onderzoek doet naar de ter plaatse
geldende verkeerssituatie. Dat bezwaarde heeft nagelaten om zich te oriënteren op de
parkeermogelijkheden van fietsen in het gebied rond het Leidseplein (Lijnbaansgracht), komt voor
haar rekening.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

2 Raad van State 2 juli 2014, ECLI:NL:RVS:2014:2398.

Adviseur,

Mevrouw [NAAM]