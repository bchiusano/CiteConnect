Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.20.013973.001
Datum        11 november 2020
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 27 augustus 2020 om 12:39 uur heeft de handhaver, namens u, de fiets van [NAAM]
(hierna: [NAAM]) verwijderd uit het gebied rond de Kinkerstraat/De Hallen te Amsterdam
(Wenslauerstraat) en opgeslagen bij het Fietsdepot. De fiets stond volgens het besluit niet
geparkeerd in de daarvoor bestemde voorziening. Het besluit is op 27 augustus 2020 om 10:05 uur
bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] voert aan dat haar fiets ten onrechte is meegenomen op 27 augustus 2020 bij
het fietsenrek bij de Ten Katestraat en Wenslauerstraat. [NAAM] stelt dat zij haar fiets
op 26 augustus 2020 rond 23:00 uur in het fietsenrek heeft geplaatst op de plaats waar
[NAAM] haar fiets al drie en een half jaar lang parkeert. [NAAM] geeft aan de fiets
nooit buiten het fietsenrek te plaatsen, omdat zij op de hoogte is dat er streng
gehandhaafd wordt.
. [NAAM] is dan ook erg verbaasd dat haar fiets binnen twee en een half uur tijd is
meegenomen, terwijl haar fiets goed geparkeerd stond.

. [NAAM] geeft aan dat wellicht iemand anders haar fiets buiten het rek geplaatst heeft
om zijn of haar fiets daar te parkeren. De fiets van [NAAM] stond niet vast aan het rek.
.  Tot slot verzoekt [NAAM] om het geld terug. Naast de ? 22,50 voor de
administratiekosten aan het Fietsdepot geeft [NAAM] aan dat zij vrij moest nemen om
haar fiets op te halen.

4. Horen van [NAAM]
Op 4 november 2020 is er telefonisch contact geweest met [NAAM]. [NAAM] heeft kort de
bezwaren uit het bezwaarschrift herhaald en benadrukt. Voorts gaf [NAAM] aan dat zij haar
bezwaren graag nog per e-mail nader zou willen toelichten om de situatie uit te leggen. Op 4
november 2020 heeft [NAAM] per e-mail het volgende aangevoerd:
. [NAAM] stelt dat haar fiets in het fietsparkeervak stond. [NAAM] heeft een foto ter
illustratie meegestuurd. [NAAM] geeft aan dat de lantaarnpaal vlak naast het
fietsparkeervak is en dat iemand makkelijk haar fiets opzij kan hebben gezet waardoor
haar fiets buiten het vak is komen te staan.
.  Voorts geeft [NAAM] aan dat het niet altijd mogelijk is om de fiets vast te maken aan
een fietsenrek. Omdat er veel ruimte tussen de rekken zit en het fietsenrek vrijwel altijd
vol staat.
.  Tot slot benadrukt [NAAM] dat de parkeerplekken voor fietsen altijd veel te vol staan in
de Wenslauerstraat. [NAAM] geeft aan dat er altijd wordt aangegeven dat er plek is in
de fietsenstalling onder De Hallen, maar dat dit voor de bewoners niet te doen is om daar
elke keer naartoe te lopen. [NAAM] geeft aan dat de gemeente wellicht meer ruimte
kan creëren voor fietsen door een autoparkeerplek op te offeren of de plantenbak ergens
anders neer te zetten.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, fietsparkeervak of
fietsnietje) mogen worden geparkeerd. Door het intensief gebruik en hoge fietsparkeerdruk is het
gebied rond de Kinkerstraat/De Hallen door het college van burgemeester en wethouders
aangewezen als gebied waarin het verboden is om fietsen buiten de daarvoor bestemde
voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
1 Gemeenteblad 18 september 2018, nr. 197814, 'Uitvoering van een gebiedsaanwijzing op grond van 
art. 4, lid 3 Algemene Plaatselijke Verordening APV ter beperking van het (brom) fietsparkeren in de 
openbare ruimte in het belang van de veiligheid en ter voorkoming van hinder, gemeente Amsterdam'.

Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond op de stoep, tegen een
lantaarnpaal aan geparkeerd en niet in de daarvoor bestemde parkeervoorziening. Voor een
handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 27 augustus 2020 om 10:05 uur is aangebracht, en dat de fiets op diezelfde dag om
12:39 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] voert aan dat haar fiets ten onrechte is meegenomen op 27 augustus 2020 bij het
fietsenrek bij de Ten Katestraat en Wenslauerstraat. [NAAM] stelt dat zij haar fiets op 26
augustus 2020 rond 23:00 uur in het fietsenrek heeft geplaatst op de plaats waar [NAAM] haar
fiets al drie en een half jaar lang parkeert. [NAAM] geeft aan de fiets nooit buiten het fietsenrek
te plaatsen, omdat zij op de hoogte is dat er streng gehandhaafd wordt. [NAAM] is dan ook erg
verbaasd dat haar fiets binnen twee en een half uur tijd is meegenomen, terwijl haar fiets goed
geparkeerd stond. [NAAM] geeft aan dat wellicht iemand anders haar fiets buiten het rek dan
wel fietsparkeervak geplaatst heeft om zijn of haar fiets daar te parkeren. De fiets van [NAAM]
stond niet vast aan een rek. De commissie overweegt hiertoe het volgende.

De commissie twijfelt niet aan de goede intenties van [NAAM]. Helaas komt het voor dat
fietsen door anderen worden verplaatst. Hoe vervelend dit ook is, verwacht mag worden dat
degene die zijn of haar fiets los in een fietsparkeervak stalt weet dat er een risico op verplaatsing

aan kleeft. Er kan ook voor gekozen worden om de fiets, vaak op wat meer afstand van de
bestemming, in een fietsenrek te stallen. Overwogen wordt dat het voor risico van degene die zijn
of haar fiets stalt hoort te blijven, dat de fiets door een ander verplaatst kan worden als de fiets los
in een fietsparkeervak wordt geplaatst.

Voorts wordt herhaald dat indien een fiets in een aangewezen gebied buiten een fietsvoorziening
wordt aangetroffen, de eigenaar vanaf het aanbrengen van de sticker één uur de tijd krijgt om de
fiets te verwijderen. Een begunstigingstermijn van één uur wordt voldoende geacht om de
overtreder in staat te stellen de overtreding ongedaan te maken. Een langere
begunstigingstermijn wordt gelet op de druk op de openbare ruimte in het gebied en de
aanzuigende werking van verkeerd geparkeerde fietsen niet wenselijk geacht en zou in feite leiden
tot het gedogen van overtredingen. Dat de eigenaar van de fiets niet binnen die termijn de
overtreding ongedaan heeft kunnen maken doet daar niet aan af. Bovendien heeft de Rechtbank
Amsterdam met de uitspraak van 28 februari 2017 te kennen gegeven dat het verlenen van een
begunstigingstermijn van één uur niet onredelijk is, in het geval van binnen het aangewezen
gebied buiten de daarvoor bestemde voorziening geparkeerde fietsen.2

[NAAM] stelt dat de parkeerplekken voor fietsen altijd veel te vol staan in de Wenslauerstraat.
[NAAM] geeft aan dat er altijd wordt aangegeven dat er plek is in de fietsenstalling onder De
Hallen, maar dat dit voor de bewoners niet te doen is om daar elke keer naartoe te lopen.
[NAAM] geeft aan dat de gemeente wellicht meer ruimte kan creëren voor fietsen door een
auto parkeerplek op te offeren of de plantenbak ergens anders neer te zetten. De commissie
overweegt hiertoe het volgende.

De commissie heeft contact gehad met de gebiedsmakelaar over de parkeerproblemen in dat
gebied. De gebiedsmakelaar heeft samengevat aangegeven dat er voldoende fietsparkeerplekken
zijn in de zeer beperkte openbare ruimte in deze buurt. Een parkeerplek zal waarschijnlijk niet
altijd direct voor de woning van [NAAM] beschikbaar zijn. De commissie merkt op dat op de
website https://www.amsterdam.nl/parkeren-verkeer/fiets/parkeren/ ook de parkeerplekken voor
fietsen zijn weergegeven. Overwogen wordt dat, indien er op de betreffende locatie geen vrije
plek voorhanden is, dit nog niet betekent dat een fiets buiten de parkeervoorziening mag worden
geplaatst. Vaak is er in de nabije omgeving nog wel een voorziening waar wel ruimte is om de fiets
te parkeren. De fiets kan bijvoorbeeld worden neergezet in een fietsenstalling of fietsenrek op wat
meer afstand van de locatie. Ook kan de fiets geparkeerd worden op een locatie waar het verbod
buiten voorziening parkeren niet geldt.

[NAAM] verzoekt om het geld terug. Naast de ? 22,50 voor de administratiekosten aan het
Fietsdepot geeft [NAAM] aan dat zij vrij moest nemen om haar fiets op te halen. De commissie
overweegt hiertoe het volgende.

Nu op grond van het eerdergenoemde is geoordeeld dat de fiets op juiste gronden verwijderd en
meegenomen is, bestaat er geen aanleiding om over te gaan tot vergoeding van de aan het

2 Rb Amsterdam, 28 februari 2017, ECLI:NL:RBAMS:2017:1136.

Fietsdepot betaalde administratiekosten en overige gemaakte kosten. De commissie is derhalve
van oordeel dat het verzoek tot vergoeding van hiervoor genoemde kosten afgewezen dient te
worden.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt in niet in aanmerking voor een
kostenvergoeding.

Adviseur,

Mw. [NAAM]