Advies van de bezwaarschriftencommissie Juridisch Bureau

Aan           Het college van burgemeester en wethouders van Amsterdam
Zaaknummer    JB.19.003657.001
Datum         9 april 2019
Onderwerp     Advies naar aanleiding van het bezwaarschrift van mevrouw [NAAM] college,

1. Inleiding
Op 14 februari 2019 heeft de handhaver, namens u, de fiets van mevrouw [NAAM] (hierna:
bezwaarde) verwijderd uit het gebied rond het NS-station Amsterdam Centraal en opgeslagen bij
het Fietsdepot. De fiets van bezwaarde stond volgens het besluit niet geparkeerd in de daarvoor
bestemde voorziening. Het besluit is op 14 februari 2019 bekendgemaakt.

Tegen dit besluit is tijdig een bezwaarschrift ingediend. Bij brief van 14 maart 2019 is de ontvangst
van het bezwaarschrift bevestigd.

2. Advies
Ik adviseer u:
.  het bezwaar ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe ik tot dit advies ben gekomen.

3. De bezwaren
Samengevat luiden de bezwaren als volgt:
- [NAAM] voert aan dat haar fiets in het fietsenrek op de benedenverdieping, met een
geïntegreerd AXA-kabelslot vastgemaakt aan het rek, geparkeerd stond-
- [NAAM] stelt dat indien haar fiets door iemand anders buiten het rek is verplaatst, zij
dan betwijfelt of daarmee een gevaarlijke situatie of hinder is ontstaan-
- [NAAM] voert aan dat bij toepassing van bestuursdwang op grond van artikel 5:24 van
de Algemene wet bestuursrecht aan een aantal zorgvuldigheidseisen moet worden
voldaan-
- [NAAM] stelt dat van een begunstigingstermijn alleen kan worden afgezien indien er
sprake is van een spoedeisende situatie-
-  Volgens bezwaarde was er geen sprake van vereiste spoed aangezien er pas sprake kan
zijn van vereiste spoed indien een voertuig concreet hinder of gevaar aan anderen
veroorzaakt-

- [NAAM] verzoekt om vergoeding van de door haar gemaakte kosten welke bestaan uit
de administratiekosten van het Fietsdepot van ? 35,- , de reiskosten van ? 12,49, de kosten
van het slot van ? 19,95 en nader te bepalen administratiekosten voor de behandeling van
het bezwaar.

4. Horen van bezwaarde
Bezwaarde heeft bij e-mail van 19 maart 2019 laten weten dat zij telefonisch slecht bereikbaar is.
Haar voorkeur gaat uit naar het communiceren per e-mail. Bij e-mail van 28 maart 2019 hebben wij
bezwaarde de mogelijkheid geboden om haar bezwaarschrift op een hoorzitting, telefonisch of
per e-mail nader toe te lichten indien zij dat wenst. [NAAM] heeft hierop per e-mail van 3 april
2019 gereageerd. [NAAM] gaf aan dat zij de situatie duidelijk heeft omschreven in haar
bezwaarschrift. Derhalve gaan wij ervan uit dat bezwaarde geen behoefte heeft aan een
hoorzitting en verwijst naar de gronden die zij in haar bezwaarschrift heeft aangevoerd.

5. Juridisch kader
Ingevolge artikel 4.27, lid 3 en 4, van de Algemene Plaatselijke Verordening (APV) kan in het
belang van de veiligheid en ter voorkoming van hinder een gebied worden aangewezen waarin
fietsen uitsluitend in de daarvoor bestemde voorziening (lees: een fietsenrek) mogen worden
geparkeerd. Door het intensief gebruik en hoge fietsparkeerdruk is het gebied rond het NS-station
Amsterdam Centraal door het college van burgemeester en wethouders aangewezen als gebied
waarin het verboden is om fietsen buiten de daarvoor bestemde voorzieningen te parkeren1.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de rekken
te parkeren.

Bezwaarde voert aan dat de fiets op de locatie NS-station Amsterdam Centraal was geparkeerd in
een fietsenrek. Uit het constateringsformulier en de foto's die zijn gemaakt bij de verwijdering van
de fiets, blijkt dat de fiets buiten een fietsvoorziening is aangetroffen. De fiets stond in zijn geheel
naast een fietsenrek. Voor een handhaver is bepalend hoe hij de fiets aantreft.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'

Overtreding van artikel 4.27, lid 4, van de APV staat hiermee vast en daarmee ook de bevoegdheid
om de fiets van bezwaarde te verwijderen.

Artikel 5:24 Awb schrijft voor dat de overtreder in de gelegenheid moet worden gesteld om de
overtreding ongedaan te maken. Daarbij moet vermeld worden binnen welke termijn de last moet
worden uitgevoerd (in dit geval de overtreding ongedaan maken). Ingevolge het bepaalde in
artikel 5:31 lid 1 Awb is dit alleen anders indien sprake is van een zodanig spoedeisend geval dat
een begunstigingstermijn niet kan worden afgewacht.

Uitsluitend bij zeer hinderlijke of gevaarlijk geparkeerde fietsen wordt geen begunstigingstermijn
toegepast vanwege het spoedeisend belang om deze fietsen direct te verwijderen. Bij fietsen die
buiten de voorziening staan geparkeerd, wordt wel gewerkt met een begunstigingstermijn. De
fiets wordt daartoe voorzien van een sticker met daarop de tijd waarop de overtreding is
geconstateerd, en het tijdstip waarna bestuursdwang zal worden toegepast. In Amsterdam wordt
een begunstigingstermijn gehanteerd van één uur. Indien de eigenaar van de fiets de overtreding
niet binnen dat uur nadat de fiets is gelabeld ongedaan maakt, wordt de fiets verwijderd. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Dat de eigenaar van de fiets niet binnen die termijn de
overtreding ongedaan heeft kunnen maken in verband met bijvoorbeeld school- en of werktijden,
doet daar niet aan af. Dit standpunt wordt bevestigd door een uitspraak van de Rechtbank Den
Haag van 10 oktober 2016 (ECLI:NL:RBDHA:2016:12168). Een langere begunstigingstermijn wordt
gelet op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen.

Uit de foto blijkt dat de fiets voorzien was van een sticker. Uit het constateringsformulier en het
registratiesysteem blijkt dat de sticker op 14 februari 2019 om 8:00 uur is aangebracht, en dat de
fiets op 14 februari 2019 om 9:36 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

Bezwaarde geeft aan dat, mocht iemand anders haar fiets buiten het rek hebben verplaatst, zij
betwijfelt of hiermee een gevaarlijke situatie dan wel hinder is ontstaan. De plek waar bezwaarde
haar fiets heeft geparkeerd, valt onder het aangewezen gebied. Dit betekent dat fietsen die buiten
de daarvoor bestemde parkeervoorzieningen staan geparkeerd, verwijderd kunnen worden. Het
veroorzaken van een gevaarlijke situatie of hinder is hiervoor geen vereiste.

7. Conclusie
Op grond van het voorgaande ben ik van oordeel dat het bezwaar ongegrond is en dat het bestreden
besluit in stand dient te blijven. [NAAM] komt niet in aanmerking voor een kostenvergoeding.

Adviseur,

Mevrouw [NAAM]