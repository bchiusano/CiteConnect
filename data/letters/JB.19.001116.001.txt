Advies van de bezwaarschriftencommissie Juridisch Bureau

Aan           Het college van burgemeester en wethouders van Amsterdam
Zaaknummer    JB.19.001116.001
Datum         5 februari 2019
Onderwerp     Advies naar aanleiding van het bezwaarschrift van mevrouw [NAAM] college,

1. Inleiding
Op 12 december 2018 heeft de handhaver, namens u, de fiets van mevrouw [NAAM] (hierna:
bezwaarde) verwijderd van de Karperstraat en opgeslagen bij het Fietsdepot. De fiets van
bezwaarde stond volgens het besluit langer dan zes weken onafgebroken op dezelfde plaats
geparkeerd. Het besluit is op 14 november 2018 bekendgemaakt.

Tegen dit besluit is een bezwaarschrift ingediend. Het bezwaarschrift heeft als poststempel
16 januari 2019 en is op 17 januari 2019 door het stadsdeel ontvangen. Bij brief van 21 januari 2019
is de ontvangst van het bezwaarschrift bevestigd.

2. Ontvankelijkheid
Alvorens het bezwaarschrift inhoudelijk kan worden behandeld, dient beoordeeld te worden of het
bezwaarschrift ontvankelijk is. De commissie overweegt daartoe het volgende.

Het besluit is bekend gemaakt op 14 november 2018. De termijn voor het indienen van het
bezwaarschrift ving aan op 15 november 2018. Volgens geldende jurisprudentie is de sticker op de
fiets het besluit1. Gelet op artikel 6:7 jo. 6:8 van de Algemene wet bestuursrecht (hierna: Awb) was
26 december 2018 de laatste dag waarop het bezwaarschrift kon worden ingediend. Het
bezwaarschrift is ontvangen op 17 januari 2019 en heeft als poststempel 16 januari 2019. Daarmee
staat vast dat het bezwaarschrift niet tijdig is ingediend.

De vraag is vervolgens of de termijnoverschrijding verschoonbaar is te achten. Slechts in zeer
bijzondere gevallen wordt het bezwaarschrift bij te late indiening in behandeling genomen.
Bezwaarde moet dan aantonen dat het haar niet aan te rekenen is, dat zij te laat is met haar
bezwaarschrift.

Bij brief van 21 januari 2019 is bezwaarde in de gelegenheid gesteld om schriftelijk te laten weten
waarom het bezwaarschrift te laat is ingediend. [NAAM] heeft per brief gereageerd. Deze is
ontvangen op 4 februari 2019.

1 Rb. Den Haag 10 oktober 2016, ECLI:NL:RBDHA:2016:12168.

Bezwaarde heeft aangegeven dat zij op de dag dat haar fiets is verwijderd contact heeft gehad
met het Fietsdepot. Haar fiets was op dat moment nog niet op het Fietsdepot en haar werd
aangeraden om een week later nog eens te bellen. Zij heeft later teruggebeld en omdat het
Fietsdepot haar fiets niet konden vinden is zij uitgenodigd om naar het Fietsdepot te komen. Zij is
daarheen gegaan op 18 december 2018 en heeft haar fiets gevonden en meegenomen.

In de kerstvakantie is bezwaarde bij haar moeder in Brabant geweest. [NAAM] is mantelzorger
en haar moeder heeft een ingrijpende spoedoperatie moeten ondergaan waardoor bezwaarde
haar niet alleen kon laten.

Overwogen wordt dat uit de door bezwaarde gegeven toelichting niet is gebleken dat het
bezwaarde niet kan worden aangerekend dat het bezwaarschrift niet tijdig is ingediend.
Bezwaarde heeft haar fiets op 18 december 2018 opgehaald en kon vanaf dat moment op de
hoogte zijn binnen welke termijn zij bezwaar had moeten maken.

3. Advies
Op grond van het vorenstaande adviseert de commissie u:
-  Het bezwaarschrift niet-ontvankelijk te verklaren-
-  Het bestreden besluit in stand te laten.

Adviseur,

Mevrouw [NAAM]