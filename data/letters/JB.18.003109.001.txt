Advies van de bezwaarschriftencommissie Juridisch Bureau

Aan           Het college van burgemeester en wethouders van gemeente Amsterdam
Griffienummer JB.18.003109.001
Datum         6 juni 2018
Onderwerp     Advies naar aanleiding van het bezwaarschrift van mevrouw [NAAM] college,

1. Inleiding
Op 14 maart 2018 heeft de handhaver, namens u, de fiets van mevrouw [NAAM] (hierna:
bezwaarde) verwijderd van de locatie Maliebaan  en opgeslagen bij het Fietsdepot. De fiets van
bezwaarde stond volgens het besluit langer dan 2 weken geparkeerd. Het besluit is op 9 maart 2018
bekendgemaakt.

Tegen dit besluit is op 14 mei 2018 een bezwaarschrift ingediend. Bij brief van 17 mei 2018 is de
ontvangst van het bezwaarschrift bevestigd.

1. Ontvankelijkheid
Alvorens het bezwaarschrift inhoudelijk kan worden behandeld, dient beoordeeld te worden of het
bezwaarschrift ontvankelijk is. De commissie overweegt daartoe het volgende.

Het besluit is bekend gemaakt op 9 maart 2018. De termijn voor het indienen van het
bezwaarschrift ving aan op 10 maart 2018. Volgens de uitspraak van 10 oktober 2016 Rechtbank
Den Haag1 is de sticker op de fiets het besluit. Gelet op artikel 6:7 jo. 6:8 van de Algemene wet
bestuursrecht (hierna: Awb) was 20 april 2018 de laatste dag waarop het bezwaarschrift kon
worden ingediend. Het bezwaarschrift, met poststempel 14 mei 2018, is op 16 mei 2018 door het
stadsdeel ontvangen. Daarmee staat vast dat het bezwaarschrift niet tijdig is ingediend.

De vraag is vervolgens of de termijnoverschrijding verschoonbaar is te achten. Slechts in zeer
bijzondere gevallen wordt het bezwaarschrift bij te late indiening in behandeling genomen.
Bezwaarde moet dan aantonen dat het haar niet aan te rekenen is, dat zij te laat is met haar
bezwaarschrift.

Bij brief van 17 mei 2018 is bezwaarde in de gelegenheid gesteld om te laten weten waarom het
bezwaarschrift te laat is ingediend. [NAAM] heeft per brief op 28 mei 2018 gereageerd.
Bezwaarde geeft aan dat zij op 27 april 2018 heeft geconstateerd dat haar fiets is verwijderd. Zij

1 ECLI:NL:RBDHA:2016:12168

heeft op 30 april 2018 contact  opgenomen met het Fietsdepot. Het was niet duidelijk of de fiets
zich bevond in het Fietsdepot. Op 2 mei is bezwaarde naar het Fietsdepot gegaan en kwam
erachter dat haar fiets inmiddels al is weggehaald door een opkoper. [NAAM] heeft toen pas de
informatie gekregen over de bezwaarprocedure en is in bezwaar gegaan.

Uit de door bezwaarde gegeven toelichting is niet gebleken dat bezwaarde een geldige reden voor
termijnoverschrijding had.

2. Advies
Op grond van het vorenstaande adviseer ik u:
-  Het bezwaarschrift van 14 mei 2018 niet-ontvankelijk te verklaren.

Adviseur,

Mw. [NAAM]