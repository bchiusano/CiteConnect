Advies van de bezwaarschriftencommissie Juridisch Bureau
Aan           Het college van burgemeester en wethouders van de gemeente Amsterdam
Zaaknummer    JB.23.014209.001
Datum         18 september 2023
Onderwerp     Advies naar aanleiding van het bezwaarschrift van mevrouw [NAAM]

Geacht college,

1. Inleiding
Op 3 augustus 2023 om 13:01 uur heeft de handhaver, namens u, de fiets van mevrouw [NAAM]
(hierna: bezwaarde) verwijderd van de locatie President Kennedylaan te Amsterdam en opgeslagen
bij het Fietsdepot. De fiets stond volgens het besluit langer dan zes weken onafgebroken op dezelfde
plaats geparkeerd. Het besluit is op 17 juli 2023 bekendgemaakt. Tegen dit besluit is tijdig een
bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren uit het bezwaarschrift als volgt:
. [NAAM] geeft aan dat de reden voor het weghalen van de fiets was dat deze 42 dagen
ongebruikt stond.
. [NAAM] geeft aan dat de fiets moest worden gerepareerd vanwege een afgevallen
ketting, maar dat de fiets wel degelijk in gebruik was.
. [NAAM] benadrukt dat de fiets geen wrak is en daarom niet als onbruikbaar mag
worden beschouwd.
. [NAAM] stelt dat de fiets geen hinder vormde.
. [NAAM] verwijst naar een bijgevoegde foto die is gemaakt door medewerkers van het
depot op 3 augustus 2023. [NAAM] merkt op dat zowel de stickerdatum als de
verwijderingsdatum op dezelfde dag zijn gesteld, wat suggereert dat de fiets zonder
geldige reden direct is verwijderd.
. [NAAM] geeft aan dat zij pas op 10 augustus 2023 ontdekte dat de fiets was verwijderd,
toen zij de site van het Fietsdepot raadpleegde.
. [NAAM] merkt op dat het terughalen van de fiets ? 35,- heeft gekost, wat zij als zonde
van het geld beschouwt.

4. Horen van bezwaarde
Op 4 september 2023 is er telefonisch contact geweest met bezwaarde. [NAAM] heeft
ingestemd met het telefonisch horen. [NAAM] heeft samengevat het volgende aangevoerd:
. [NAAM] heeft aangegeven dat zij geen sticker op haar fiets heeft gezien voordat deze
is verwijderd.
. [NAAM] heeft aangegeven dat ze geen aanvullende bewijsstukken heeft en dat alle
beschikbare informatie reeds aan het bezwaar is toegevoegd.

5. Juridisch kader
Ingevolge artikel 4.27 lid 2a van de Algemene Plaatselijke Verordening (APV) is het verboden om
in een door het college aangewezen gebied langer te parkeren dan een door het college te bepalen
periode. Het gebied binnen de Ring A10 (met uitzondering van Noord) is door het college
aangewezen als gebied waar een fiets niet langer dan zes weken op dezelfde plaats mag parkeren,
zonder wezenlijke onderbreking.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
De locatie President Kennedylaan valt in het aangewezen gebied binnen de Ring A10. Op deze
locatie geldt een maximale parkeerduur van zes weken. Deze maximale parkeerduur geldt zowel
binnen als buiten de fietsparkeervoorzieningen. Met dit beleid wil de gemeente de bestaande
parkeerplekken beter benutten.

Uit het constateringsformulier blijkt dat de fiets van bezwaarde langer dan zes weken zonder
wezenlijke onderbreking geparkeerd is geweest. Gebleken is dat de fiets van bezwaarde op 18
april 2023 door de handhavers van een onopvallend constateringsmiddel is voorzien. Op 17 juli
2023 is gecontroleerd of de fiets van zijn plek is geweest. Uit het intact zijn van het
constateringsmiddel bleek dat bezwaarde haar fiets in de tussenliggende periode niet heeft
gebruikt.

Overtreding van artikel 4.27 lid 2a van de APV staat hiermee vast.

1 Gemeenteblad 19 oktober 2016, nr. 144103, '(Brom)fiets-parkeerduur beperking in Amsterdam Zuid'.

In een gebied met een maximale parkeerduur van zes weken krijgt de eigenaar vanaf het
aanbrengen van de sticker zeven dagen de tijd om de fiets te gebruiken. Uit het
constateringsformulier blijkt dat de sticker op 17 juli 2023 is aangebracht, en dat de fiets op 3
augustus 2023 om 13:01 uur is verwijderd. Uit de foto's, die door de handhavers zijn gemaakt op
het moment van verwijdering, blijkt dat het aangebrachte constateringsmiddel nog intact was.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] stelt dat zij geen sticker op de fiets heeft gezien alvorens deze werd verwijderd en dat
de fiets geen hinder veroorzaakte. Hiertoe overweegt de commissie als volgt.

Volgens de uitspraak van Rechtbank Den Haag van 10 oktober 2016 is de sticker op de fiets het
besluit.2  Op de foto's die op het moment van verwijderen van de fiets door de handhaver zijn
gemaakt, is te zien dat de fiets van bezwaarde voorzien was van een sticker. Herhaald wordt dat
uit het constateringsformulier blijkt dat de sticker op 17 juli 2023 is aangebracht. Op de sticker
staat vermeld dat de fiets verwijderd wordt vanaf 1 augustus 2023. Uit het constateringsformulier
blijkt dat de fiets op 3 augustus 2023 om 13:01 uur is verwijderd. Nu uit het constateringsformulier
volgt dat er wel degelijk een besluit met een begunstigingstermijn is gegeven, wordt het bezwaar
van bezwaarde niet gevolgd. Het veroorzaken van hinder is bovendien geen vereiste om de fiets te
mogen verwijderen.

[NAAM] stelt voorts dat zij haar fiets weldegelijk heeft gebruikt. Hiertoe overweegt de
commissie als volgt.

Overwogen wordt dat wanneer de fiets wordt gebruikt het constateringsmiddel verdwijnt. De
commissie stelt vast dat op de foto's, die door Handhaving zijn gemaakt op het moment van van de
verwijdering, een heldere witte krijtstreep zichtbaar is onder het spatbord. Uit het intact zijn van
het constateringsmiddel blijkt dat de fiets langer dan zes weken op dezelfde locatie stond
geparkeerd, zonder wezenlijke onderbreking.

[NAAM] heeft aangegeven dat zij de fiets voor de verwijdering door Handhaving heeft gebruikt.
Deze stelling heeft bezwaarde echter niet met stukken onderbouwd. Dat bezwaarde de fiets heeft wordT
gebruikt, acht de commissie dan ook niet aannemelijk.

Overwogen wordt dat als de gemeente een sticker op de fiets heeft geplakt, de sticker dient te
worden verwijderd én de fiets in gebruik dient te worden genomen. De sticker van de fiets halen of
de fiets verplaatsen is niet voldoende om verwijdering te voorkomen. De fiets moet gebruikt
worden.

2 Rb Den Haag, 10 oktober 2016, ECLI:NL:RBDHA:2016:12168.

Op de sticker wordt aangegeven dat bezwaarde, om verwijdering van de fiets te voorkomen, op de
website van de gemeente Amsterdam kan kijken voor de te nemen maatregelen. De commissie is
van mening dat de fiets terecht en op de juiste wijze is verwijderd.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Dhr. [NAAM]