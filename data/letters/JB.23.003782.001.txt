Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.23.003782.001
Datum         4 april 2023
Onderwerp     Advies naar aanleiding van het bezwaarschrift van mevrouw [NAAM] Proudfoot

Geacht college,

1. Inleiding
Op 21 januari 2023 om 15:58 uur heeft de handhaver, namens u, de fiets van de zoon van mevrouw
[NAAM] (hierna: bezwaarde) verwijderd van de locatie Leidseplein te Amsterdam en opgeslagen
bij het Fietsdepot. De fiets van bezwaarde stond volgens het besluit niet geparkeerd in de daarvoor
bestemde voorziening. Het besluit is op 21 januari 2023 om 14:30 uur bekendgemaakt. Tegen dit
besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de gronden uit het bezwaarschrift als volgt:
. [NAAM] geeft aan dat de fiets van haar zoon in de buurt van het Leidseplein stond
geparkeerd.
. [NAAM] geeft aan dat op die locatie geen borden aanwezig waren waarop staat dat
daar geen fietsen geplaatst mogen worden.
. [NAAM] geeft aan dat haar zoon de personen heeft gezien die zijn fiets hebben
meegenomen en dat zij geen antwoord gaven op zijn vraag: 'Waarom heeft u mijn fiets
meegenomen?'.
. [NAAM] geeft aan dat haar zoon moet betalen als hij zijn fiets gaat ophalen.
. [NAAM] geeft aan dat zij het geld terug wilt, omdat de fiets niet geparkeerd stond bij
het Centraal Station en niet op een verboden plek.

4. Horen van bezwaarde
Op 23 maart 2023 is er telefonisch contact geweest met bezwaarde. [NAAM] heeft ingestemd
met telefonisch horen. [NAAM] heeft samengevat het volgende aangevoerd:
. [NAAM] heeft aangegeven dat zij bij haar standpunten blijft, zoals weergegeven in
haar bezwaarschrift.
. [NAAM] heeft aangegeven dat haar zoon heeft waargenomen dat er geen borden
stonden geplaatst, die het onderhavige verbod kenbaar maken.
. [NAAM] heeft aangegeven dat haar zoon heeft gesproken met de persoon die zijn fiets
heeft verwijderd en dat deze geen zin had om te praten, noch een nummer achterliet voor
hem om te bellen.
. [NAAM] geeft aan dat als haar zoon de betreffende persoon niet had gezien, haar zoon
zou hebben gedacht dat de fiets gestolen was.
. [NAAM] geeft aan dat haar zoon de aankoopbon van de fiets had meegenomen toen
hij de fiets kwam ophalen. Echter, omdat hij de fietssleutel van het kettingslot niet bij zich
had, kreeg hij de fiets niet terug. Het kettingslot was van zijn broer, en de fiets was niet
aan dit slot bevestigd.
. [NAAM] geeft aan dat zij het geld terug wilt dat haar zoon moest betalen aan
Fietsdepot.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek) mogen worden geparkeerd.
Het Leidseplein is een zeer intensief gebruikt deel van Amsterdam. Door het intensief gebruik en
hoge fietsparkeerdruk is het gebied rondom het Leidseplein door het college van burgemeester en
wethouders aangewezen als gebied waarin het verboden is om fietsen buiten de daarvoor
bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied rondom het Leidseplein
gebruik maken de ruimte te geven. Door middel van informatieborden wordt gewezen op het
verbod fietsen buiten de fietsvoorzieningen te parkeren.

1 Gemeenteblad van 13 maart 2020, Nr. 65635, 'Aanwijzingsbesluit APV artikel 4.27 lid 3 (brom-)
fietsparkeren Leidseplein en omgeving, gemeente Amsterdam'.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond op het trottoir en tegen een
paal aan geparkeerd. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 21 januari 2023 om 14:30 uur is aangebracht, en dat de fiets op 21 januari 2023 om
15:58 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] stelt dat de fiets op het Leidseplein stond geparkeerd, en niet bij het Centraal Station
zoals op het kennisgevingsbesluit staat vermeld. Bovendien stelt bezwaarde dat de fiets op een
plek stond waar het is toegestaan om te parkeren en dat er geen borden in de buurt stonden die
aangaven dat fietsparkeren verboden was. Verder stelt bezwaarde dat de persoon die de fiets
heeft verwijderd haar zoon negeerde toen hij vroeg waarom de fiets werd meegenomen. De
commissie overweegt hierover het volgende.

Op het kennisgevingsbesluit staat aangegeven dat de locatie van verwijdering het Centraal
Station betreft, maar dit is een kennelijke verschrijving. Uit het constateringsformulier van de
fietsverwijdering blijkt namelijk dat de fiets is verwijderd op het Leidseplein. Daarbij is bezwaarde
in de bezwaarfase erop gewezen dat de fiets van haar zoon onjuist was geparkeerd op het
Leidseplein. Daardoor is bezwaarde niet in haar belangen is geschaad. Gelet op het voorgaande
overweegt de commissie dat het gebrek is hersteld en daarom ook gepasseerd kan worden.

Het is betreurenswaardig dat de zoon van bezwaarde de omgang met de handhaver op de door
bezwaarde aangegeven wijze heeft ervaren. Dit leidt er echter niet toe dat de bezwaren van
bezwaarde gehonoreerd kunnen worden.

De commissie stelt vast dat uit het constateringsformulier en de foto's, die door Handhaving zijn
gemaakt op het moment van verwijdering van de fiets, is op te maken dat de fiets niet in de
daartoe bestemde fietsvoorziening stond geparkeerd. De fiets stond namelijk op het trottoir en
tegen een paal aan geparkeerd. Voor een handhaver is bepalend hoe hij de fiets aantreft. De plek
waar bezwaarde zijn fiets heeft geparkeerd, valt daarbij onder het aangewezen gebied. Dit

betekent dat fietsen die buiten de daarvoor bestemde parkeervoorziening staan geparkeerd,
kunnen worden verwijderd.

De commissie merkt op dat door middel van informatieborden op de locatie Leidseplein wordt
gewezen op het verbod om de fiets buiten de parkeervoorziening te parkeren. Ook op de website
www.amsterdam.nl/fiets wordt dit verbod kenbaar gemaakt. Ten overvloede wordt nog
opgemerkt dat het echter niet de borden zijn die het parkeerverbod in het leven roepen. Het is de
bevoegdheid in de APV en het Aanwijzingsbesluit die maken dat er een bepaald regime geldt in
het gebied. Het al dan niet aanwezig zijn van een bord doet daarom niet af aan de geldende regels,
waarbij wordt verwezen naar de uitspraak van de Afdeling bestuursrechtspraak van de Raad van
State van 2 juli 2014.2

6.3 Ten aanzien van de kosten
[NAAM] geeft aan dat zij het geld terug wil krijgen dat haar zoon heeft moeten betalen aan het
Fietsdepot. De commissie overweegt hierover het volgende.

Ten aanzien van de door zoon van bezwaarde aan het Fietsdepot betaalde administratiekosten
wordt overwogen dat bezwaarde alleen in aanmerking komt voor een vergoeding, indien blijkt dat
niet de juiste procedure voor verwijdering is gevolgd. Hiervan is geen sprake. Aangezien de fiets
terecht is verwijderd komt deze schade niet voor vergoeding in aanmerking.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Dhr. [NAAM]

2 Raad van State 2 juli 2014, ECLI:NL:RVS:2014:239