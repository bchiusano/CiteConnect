Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.18.013360.001 en JB.18.013362.001
Datum         15 januari 2019
Onderwerp     Advies naar aanleiding van het bezwaarschrift van de heer [NAAM]

Geacht college,

1. Inleiding
Op 15 november 2018 heeft de handhaver, namens u, de fietsen van de heer [NAAM] (hierna:
bezwaarde) verwijderd van de locatie Jan Vrijmanstraat en opgeslagen bij het Fietsdepot. De
fietsen van bezwaarde waren volgens de besluiten verlaten. De besluiten zijn op 25 oktober 2018
bekendgemaakt.

Tegen de besluiten is een bezwaarschrift ingediend, welke door het stadsdeel is ontvangen op
14 december 2018. Bij brief van 17 december 2018 is de ontvangst van het bezwaarschrift
bevestigd.

2. Ontvankelijkheid
Alvorens het bezwaarschrift inhoudelijk kan worden behandeld, dient beoordeeld te worden of het
bezwaarschrift ontvankelijk is. De commissie overweegt daartoe het volgende.

De termijn voor het indienen van een bezwaarschrift is zes weken. De termijn vangt aan op de dag
waarop het besluit is bekendgemaakt. Volgens de uitspraak van 10 oktober 2016 van de
Rechtbank Den Haag1 is de sticker op de fiets het besluit. In het onderhavig geval zijn de besluiten
bekendgemaakt op 25 oktober 2018. De termijn van het indienen van het bezwaarschrift ving aan
op 26 oktober 2018 . Gelet op artikel 6:7 jo. 6:8 van de Algemene wet bestuursrecht (hierna: Awb)
was 6 december 2018 de laatste dag waarop het bezwaarschrift kon worden ingediend. Uit de
poststempel blijkt dat het bezwaarschrift op 12 december 2018 is aangeboden. Op 14 december
2018 is het bezwaarschrift door het stadsdeel ontvangen. Derhalve is het bezwaarschrift niet tijdig
ingediend.

Vervolgens is de vraag of de termijnoverschrijding verschoonbaar is te achten. Slechts in zeer
bijzondere gevallen wordt het bezwaarschrift bij te late indiening in behandeling genomen.
[NAAM] dient dan aan te tonen dat het hem niet aan te rekenen is, dat hij te laat is met zijn
bezwaarschrift.

1 Rb Den Haag, 10 oktober 2016, ECLI:NL:RBDHA:2016:12168.

Bij brief van 17 december 2018 is bezwaarde in de gelegenheid gesteld om schriftelijk te laten
weten waarom het bezwaarschrift te laat is ingediend. [NAAM] heeft bij e-mailbericht van
20 december 2018 van deze gelegenheid gebruik gemaakt. In dit e-mailbericht gaf bezwaarde aan
dat hij nooit een label heeft gezien. Dit past binnen het hele scenario dat bezwaarde vermoedt en
in zijn bezwaarschrift verwoord heeft. Een voor hem anonieme buurman of buurvrouw verwijdert
de ventielen en neemt contact op met handhaving. Vervolgens brengt handhaving een sticker aan
na constatering dat de ventielen ontbreken. [NAAM] stelt op zaterdag 10 november 2018 de
fietsen nog recht te hebben gezet en toen heeft bezwaarde ook geen label gezien. Als bezwaarde
een label had gezien, had hij die er direct afgehaald en de fietsen van nieuwe ventielen voorzien.
Na het ophalen van de fietsen bij het Fietsdepot heeft bezwaarde dit direct gedaan, hoewel het
vervelend blijft als derden  andermans eigendommen vernielen en bezwaarde hierdoor hoge
kosten moet maken. Omdat bezwaarde de fietsen met volle banden aan het fietsnietje had
vastgezet op een locatie buiten het gebied van de zes weken regel, was er ook geen reden om
vaak naar de fietsen om te kijken. Overigens gaf de medewerker van het Fietsdepot op
16 november 2018 aan dat de fietsen niet gelabeld waren en er ook geen foto's aanwezig waren op
het Fietsdepot.

De door bezwaarde opgegeven reden is niet aan te merken als een geldige reden voor het te laat
indienen van een bezwaarschrift. Het is de verantwoordelijkheid van bezwaarde om tijdig een
bezwaarschrift in te dienen. De enkele stelling dat bezwaarde geen stickers heeft gezien en dat
een medewerker van het Fietsdepot zou hebben aangegeven dat de fietsen niet zijn gelabeld en er
geen foto's aanwezig waren op het Fietsdepot, heeft bezwaarde niet nader onderbouwd.
[NAAM] heeft dan ook onvoldoende aannemelijk gemaakt dat er geen stickers op de fietsen
zijn aangebracht. Derhalve wordt uitgegaan van de gegevens op de constateringsformulieren en
de bijbehorende foto's. Uit de constateringsformulieren en de foto's die zijn gemaakt bij de
verwijdering van de fietsen blijkt dat de stickers op 25 oktober 2018 op de fietsen zijn aangebracht,
en dat deze stickers ten tijde van de verwijdering van de fietsen op 15 november 2018 om 08:05
uur respectievelijk 08:07 uur nog steeds op de fietsen waren bevestigd.

Voorts merkt de commissie op dat bezwaarde bij afname van de fietsen op 16 november 2018 de
kennisgevingsbesluiten in ontvangst heeft genomen. Hierop staat duidelijk vermeld dat een
bezwaarschrift binnen zes weken na de datum waarop de sticker op de fiets is aangebracht
ingediend moet worden. Hoewel de aanwezigheid van de stickers en de stickerdatum niet op het
kennisgevingsbesluit staan vermeld had bezwaarde deze gegevens zelf kunnen achterhalen door
navraag te doen bij Stadsdeel Oost via het informatienummer 14020. Bovendien heeft bezwaarde
in ieder geval op 16 november 2018 , één dag na verwijdering van de fietsen, opgemerkt dat de
fietsen waren verwijderd door de gemeente. Dat bezwaarde vervolgens tot 14 december 2018
heeft gewacht met het indienen van zijn bezwaarschrift, dient voor zijn rekening te blijven.
Hierom kan des temeer niet worden aangenomen dat bezwaarde niet aangerekend kan worden
dat hij niet tijdig bezwaar heeft ingediend.

Gelet op het vorenstaande is de commissie van oordeel dat het bezwaarde kan worden
aangerekend dat hij niet tijdig bezwaar heeft ingediend. Derhalve is geen sprake van een
verschoonbare termijnoverschrijding.

3. Advies
Op grond van het voorgaande adviseert de commissie u:
-  Het bezwaarschrift van 14 december 2018 niet-ontvankelijk te verklaren-
-  De bestreden besluiten in stand te laten.

Adviseur,

[NAAM]