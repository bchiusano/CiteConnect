Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.20.012908.001
Datum         1 oktober 2020
Onderwerp     Advies naar aanleiding van het bezwaarschrift van [NAAM] college,

1. Inleiding
Op 15 juni 2020 om 20:23 uur heeft de handhaver, namens u, een fiets van [NAAM] (hierna:
bezwaarde) verwijderd uit de omgeving van de Rode Loper (Marie Heinekenplein) te Amsterdam en
opgeslagen bij het Fietsdepot. De fiets van [NAAM] stond volgens het besluit niet geparkeerd in
de daarvoor bestemde voorziening. Het besluit is volgens het constateringsformulier op 15 juni 2020
om 19:10 uur bekendgemaakt. Tegen dit besluit is een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat in de e-mail d.d. 29 juli 2020 die zij ontving in reactie op haar
verzoek om een termijn te stellen ter motivering van het bezwaar, vóór 12 augustus 2020
staat. [NAAM] is zich ervan bewust dat zij de motivering van het bezwaar, inclusief het
besluit waartegen bezwaar wordt gemaakt, op 12 augustus 2020 indient en hiermee
buiten de termijn treedt. [NAAM] verzoekt om haar verzoek alsnog ontvankelijk te
verklaren wegens de onduidelijke communicatie-
.  Voorts betwist [NAAM], wegens een gebrek aan onderbouwing, dat haar fiets buiten
een voor parkeren bestemde voorziening geplaatst stond. Op de website van de
gemeente was in de dagen na het verwijderen van de fiets slechts een foto zichtbaar van
de fiets gefotografeerd tegen een witte achtergrond, vermoedelijk op de locatie van het
Fietsdepot. [NAAM] stelt dat nergens nader stond gespecificeerd waar de fiets zich
precies bevond. [NAAM] stelt dan ook dat het beroep van de gemeente op artikel 4.27

lid 4 van de Algemene Plaatselijke Verordening (APV), bij gebrek aan onderbouwing, niet
kan slagen-
.  Daarnaast betwist [NAAM] dat haar fiets buiten een fietsvoorziening stond. [NAAM]
stelt dat haar fiets geparkeerd stond in een gebied van ongeveer een meter breed tussen
twee rekken in, aan een speciaal voor het parkeren van fietsen bestemd pad. [NAAM]
stelt dat haar fiets aldus stond in een `voor parkeren bestemde voorziening'. [NAAM]
heeft ter onderbouwing vier foto's als bijlage meegestuurd. [NAAM] stelt dat het een
stuk grond betreft dat nergens anders bestemd voor kan zijn dan voor het parkeren van
fietsen. [NAAM] voert aan dat mocht de gemeente zich op het standpunt stellen dat dit
geen `voor parkeren bestemde voorziening' is, dit voor de gemiddelde burger niet kenbaar
is en het in het kader van de kenbaarheid wenselijk zou zijn om dit daadwerkelijk ook zo
aan te geven-
.  Voorts stelt [NAAM] dat haar fiets geen overlast heeft veroorzaakt of in de weg stond.
[NAAM] stelt dat het doel van het beleid wat de gemeente voert niet het doel is om
fietsen die geen overlast veroorzaken te verwijderen. [NAAM] stelt dat er op de
betreffende plek op het Marie Heinekenplein iedere dag fietsen staan die geen overlast
veroorzaken. [NAAM] heeft hiervan foto's als bijlage meegestuurd. [NAAM] stelt
dat het verwijderen van haar fiets noch als evenredig, noch als proportioneel kan worden
aangemerkt-
.  Bovendien merkt [NAAM] op dat haar fiets nog geen 24 uur in de fietsenstalling heeft
gestaan alvorens deze is verwijderd-
. [NAAM] vermoedt dat het beleid van de gemeente er wél op gericht is om fietsen te
verwijderen die vanwege hun locatie overlast veroorzaken aan degenen die de openbare
ruimte wensen te gebruiken. [NAAM] vermoedt dat de hoeveelheid fietsen op het
Marie Heinekenplein op de maandagavond waarop haar fiets is verwijderd, kleiner was
dan de hoeveelheid fietsen die zich op de foto's die [NAAM] als bijlage heeft
toegevoegd. Derhalve is [NAAM] van mening dat het besluit van de gemeente ook in
dit licht disproportioneel en onevenredig is omdat er geen sprake is van consequente
handhaving door de gemeente. [NAAM] stelt dat dit geen nieuw verwijt is, als bijlage
heeft [NAAM] een artikel van Het Parool van 25 juli 2015 ter illustratie toegevoegd.
[NAAM] benadrukt dat fietsen die zich geregeld in groten getale buiten de `voor
parkeren bestemde voorzieningen' bevinden, zelden verwijderd worden wanneer dit echt
wenselijk zou zijn, bijvoorbeeld op een zomerse vrijdag- of zaterdagavond, waarop het
vrijwel onmogelijk is de fietsenstalling te bereiken-
.  Tenslotte verzoekt [NAAM] het besluit te vernietigen en om de kosten van ? 35,- die zij
heeft moeten maken om haar fiets terug te krijgen, te vergoeden.

4. Horen van [NAAM]
Op 25 september 2020 is er telefonisch contact geweest met [NAAM]. [NAAM] heeft
ingestemd met telefonisch horen. [NAAM] heeft tijdens dat gesprek kort samengevat het
volgende aangevoerd:
. [NAAM] heeft kort de in het bezwaarschrift naar voren gebrachte bezwaren herhaald
en benadrukt-

.  Voorts gaf [NAAM] aan dat zij verwacht van de gemeente dat zij kan aantonen dat haar
fiets verkeerd stond. Derhalve is op 25 september 2020 het constateringsformulier,
inclusief de foto's per e-mailbericht gestuurd. Mocht [NAAM] naar aanleiding van het
constateringsformulier nog willen reageren, is verzocht om dit vóór donderdag 1 oktober
2020 te laten weten. [NAAM] heeft op deze e-mail niet meer gereageerd.

5. Juridisch kader
Ingevolge artikel 4.27 lid 3 en 4 van de APV kan in het belang van de veiligheid en ter voorkoming
van hinder een gebied worden aangewezen waarin fietsen uitsluitend in de daarvoor bestemde
voorziening (lees: een fietsenrek, fietsparkeervak of stalling) mogen worden geparkeerd. Door het
intensief gebruik en hoge fietsparkeerdruk is het gebied rond de Rode Loper door het college van
burgemeester en wethouders aangewezen als gebied waarin het verboden is om fietsen buiten de
daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied rond de Rode Loper is het verboden fietsen buiten een
parkeervoorziening te plaatsen. Dit verbod wordt gehandhaafd teneinde de voetgangers die van
het gebied gebruik maken de ruimte te geven. Door middel van informatieborden wordt gewezen
op het verbod om buiten de rekken en vakken te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond naast een fietsenrek
geparkeerd. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van een uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

1 Gemeenteblad 23 augustus 2018, nr. 181437, 'Aanwijzingsbesluit APV artikel 4.27 lid 3 (brom-) fietsparkeren Rode Loper en
omgeving, gemeente Amsterdam'.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 15 juni 2020 om 19:10 uur is aangebracht, en dat de fiets diezelfde dag om 20:23 uur is
verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] betwist, wegens een gebrek aan onderbouwing, dat haar fiets buiten een voor
parkeren bestemde voorziening geplaatst stond. Dit blijkt volgens haar ook niet uit de foto's op de
website van het Fietsdepot. [NAAM] stelt dat nergens nader stond gespecificeerd waar de fiets
zich precies bevond. [NAAM] stelt dan ook dat het beroep van de gemeente op artikel 4.27 lid 4
van de APV, bij gebrek aan onderbouwing, niet kan slagen. De commissie overweegt hiertoe als
volgt.

Herhaald wordt dat uit het constateringsformulier en de foto's die zijn gemaakt bij de verwijdering
van de fiets, blijkt dat de fiets buiten de fietsvoorziening is aangetroffen. De fiets stond op een
standaard geparkeerd, tussen fietsenrekken in en derhalve buiten de voorziening. Overtreding van
artikel 4.27 lid 4 van de APV staat hiermee vast en daarmee ook de bevoegdheid om de fiets van
bezwaarde te verwijderen. Wellicht ten overvloede wordt opgemerkt dat [NAAM] op 25
september 2020 het constateringsformulier inclusief de foto's die zijn gemaakt bij de verwijdering
van de fiets per e-mailbericht heeft ontvangen.

Daarnaast betwist [NAAM] dat haar fiets buiten een fietsvoorziening stond. [NAAM] stelt
dat haar fiets geparkeerd stond in een gebied van ongeveer een meter breed tussen twee rekken
in, aan een speciaal voor het parkeren van fietsen bestemd pad. [NAAM] voert aan dat mocht
de gemeente zich op het standpunt stellen dat dit geen `voor parkeren bestemde voorziening' is, dit
voor de gemiddelde burger niet kenbaar is en het in het kader van de kenbaarheid wenselijk zou
zijn om dit daadwerkelijk ook zo aan te geven. De commissie overweegt hiertoe als volgt.

Herhaald wordt dat het gebied rond de Rode Loper in Amsterdam is aangewezen als gebied waar
het verboden is een fiets buiten de daarvoor bestemde voorziening te parkeren. Een voorziening
betreft een fietsenrek, fietsnietje, fietsenstalling of een fietsparkeervak. Uit het
constateringsformulier en de foto's die zijn gemaakt bij de verwijdering van de fiets, blijkt dat de
fiets buiten een fietsvoorziening is aangetroffen. De fiets stond namelijk op een standaard
geparkeerd tussen twee fietsenrekken in.  Een fietsenrek is zo ingericht en vormgegeven dat het
voor de gebruiker daarvan eenduidig is hoe op een juiste wijze de fiets in het fietsenrek geplaatst
dient te worden. In onderhavig geval betreft het een fietsenrek met wielsleuven. Verwacht mag
worden dat de gebruiker van een fietsenrek met wielsleuven weet dat als de fiets niet met een wiel
in een wielsleuf wordt gezet, de fiets onjuist in het fietsenrek staat geparkeerd. Dat de natuurlijke
inrichting van het gebied bij [NAAM] de veronderstelling heeft gewekt dat de grond tussen de
twee fietsenrekken in bestemd is voor het parkeren van fietsen is betreurenswaardig maar maakt
niet dat het als fietsvoorziening kan worden aangemerkt.

Voorts merkt de commissie op dat door middel van informatieborden wordt gewezen op het
verbod om de fiets buiten de parkeervoorziening te parkeren. Ook op de website
www.amsterdam.nl/fiets wordt dit verbod kenbaar gemaakt. Ten overvloede wordt nog
opgemerkt dat het echter niet de borden zijn die het parkeerverbod in het leven roepen. Het is de
bevoegdheid in de APV en het Aanwijzingsbesluit die maken dat er een bepaald regime geldt in
het gebied. Het al dan niet aanwezig zijn van een bord doet daarom niet af aan de geldende regels,
waarbij wordt verwezen naar de uitspraak van de Afdeling bestuursrechtspraak van de Raad van
State van 2 juli 2014.2

[NAAM] stelt dat haar fiets geen overlast heeft veroorzaakt of in de weg stond. [NAAM] stelt
dat het doel van het beleid wat de gemeente voert niet het doel is om fietsen die geen overlast
veroorzaken te verwijderen. [NAAM] stelt dat het verwijderen van haar fiets noch als evenredig,
noch als proportioneel kan worden aangemerkt. De commissie overweegt hiertoe als volgt.

De plek waar [NAAM] haar fiets heeft geparkeerd, valt onder het aangewezen gebied. Dit
betekent dat fietsen die buiten de daarvoor bestemde parkeervoorziening staan geparkeerd,
kunnen worden verwijderd. Het veroorzaken van overlast of hinder is hiervoor geen vereiste.

[NAAM] vermoedt dat het beleid van de gemeente er wél op gericht is om fietsen te
verwijderen die vanwege hun locatie overlast veroorzaken aan degenen die de openbare ruimte
wensen te gebruiken. [NAAM] vermoedt dat de hoeveelheid fietsen op het Marie
Heinekenplein op de maandagavond waarop haar fiets is verwijderd, kleiner was dan de
hoeveelheid fietsen die zich op de foto's die [NAAM] als bijlage heeft toegevoegd. Derhalve is
bezwaarde van mening dat het besluit van de gemeente ook in dit licht disproportioneel en
onevenredig is omdat er geen sprake is van consequente handhaving door de gemeente.
[NAAM] benadrukt dat fietsen die zich geregeld in groten getale buiten de `voor parkeren
bestemde voorzieningen' bevinden, zelden verwijderd worden wanneer dit echt wenselijk zou zijn,
bijvoorbeeld op een zomerse vrijdag- of zaterdagavond, waarop het vrijwel onmogelijk is de
fietsenstalling te bereiken. De commissie overweegt hiertoe het volgende.

[NAAM] doet hiermee impliciet een beroep op het gelijkheidsbeginsel. Overwogen wordt dat
dit beroep op het gelijkheidsbeginsel niet slaagt. De handhavingscapaciteit is beperkt. Het kan
daardoor voorkomen dat Handhaving op een bepaalde locatie bepaalde periodes minder of geen
fietsen verwijderd. Dat andere fietsen niet zijn verwijderd, leidt er niet toe dat [NAAM] haar
fiets onterecht is verwijderd.

Voorts wordt overwogen dat indien er op de betreffende locatie geen vrije plek voorhanden is dit
nog niet betekent dat een fiets buiten het rek mag worden geplaatst. Het is bekend dat de
fietsparkeerdruk in het gebied rond het Marie Heinekenplein hoog is. Er is echter op loopafstand
van het gebied vaak nog wel een voorziening te vinden waar wel ruimte is om de fiets te parkeren.

2 Raad van State 2 juli 2014, ECLI:NL:RVS:2014:2398.

[NAAM] merkt op dat haar fiets nog geen 24 uur in de fietsenstalling heeft gestaan alvorens
deze is verwijderd. De commissie overweegt hiertoe het volgende.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Uit het constateringsformulier en de foto's die zijn gemaakt blijkt dat een correcte
begunstigingstermijn is gegeven. Een begunstigingstermijn van één uur wordt voldoende geacht
om de overtreder in staat te stellen de overtreding ongedaan te maken. Een langere
begunstigingstermijn wordt gelet op de druk op de openbare ruimte in het gebied en de
aanzuigende werking van verkeerd geparkeerde fietsen niet wenselijk geacht en zou in feite leiden
tot het gedogen van overtredingen. Bovendien heeft de Rechtbank Amsterdam met de uitspraak
van 28 februari 2017 te kennen gegeven dat het verlenen van een begunstigingstermijn van één
uur niet onredelijk is, in het geval van binnen het aangewezen gebied buiten de daarvoor
bestemde voorziening geparkeerde fietsen.3

6.2 Ten aanzien van de gevorderde kostenvergoeding
Tenslotte verzoekt [NAAM] het besluit te vernietigen en om de kosten van ? 35,- die zij heeft
moeten maken om haar fiets terug te krijgen, te vergoeden. De commissie overweegt hiertoe als
volgt.

Ten aanzien van de door [NAAM] aan het Fietsdepot betaalde administratiekosten wordt
overwogen dat [NAAM] alleen in aanmerking komt voor een vergoeding, indien blijkt dat niet
de juiste procedure voor verwijdering is gevolgd. Hiervan is geen sprake.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mw. [NAAM] Rb Amsterdam, 28 februari 2017, ECLI:NL:RBAMS:2017:113