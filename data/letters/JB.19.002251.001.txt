Advies van de bezwaarschriftencommissie Juridisch Bureau

Aan:         Het college van burgemeester en wethouders van de gemeente Amsterdam
Ons kenmerk: JB.19.002251.001
Datum:       20 februari 2019
Onderwerp:   Advies naar aanleiding van het bezwaarschrift ingediend door de heer [NAAM] college,

1. Inleiding
Op 30 januari 2019 heeft de handhaver, namens u, de fiets van de heer [NAAM] (hierna:
bezwaarde) verwijderd van de locatie Leidseplein en opgeslagen bij het Fietsdepot. De fiets van
bezwaarde stond volgens het besluit niet geparkeerd in de daarvoor bestemde voorziening. Het
besluit is volgens het constateringsformulier op 30 januari 2019 bekendgemaakt.

Tegen het besluit is tijdig een bezwaarschrift ingediend. Bij brief van 13 februari 2019 is de
ontvangst van het bezwaarschrift bevestigd. Met deze brief is ook het constateringsformulier
meegezonden.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen (kosten)vergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
- [NAAM] verzoekt om bewijs waaruit blijkt dat zijn fiets in overtreding geparkeerd stond-
- [NAAM] geeft aan dat hij regelmatig op het Leidseplein komt en al eens een waarschuwing
heeft gehad dat zijn fiets op een fietsparkeerplaats dient te staan. Met dit in gedachte
parkeert [NAAM] zijn fiets altijd netjes op de door de gemeente aangewezen plekken. Het
is nimmer [NAAM] zijn intentie om de fiets in overtreding te parkeren en heeft dit nu dan
ook niet gedaan-
- [NAAM] geeft aan dat hij in de schuldhulpverlening zit, openbaar vervoer niet kan
veroorloven en leefgeld heeft van ?50,00 per week-
- [NAAM] geeft aan dat hij op 1 februari jl. op het Fietsdepot is geweest waar hij zijn fiets
terugvond. [NAAM] geeft aan dat hem aldaar werd verteld dat hij moest betalen om zijn

fiets mee te mogen nemen. [NAAM] gaf hierop in reactie aan dat hij zijn fiets correct had
geparkeerd. [NAAM] is verontwaardigd dat de medewerker vervolgens uitsluitend verwees
naar de bezwaarprocedure en hem niet ter plekke kon overtuigen van de gemeente haar
stelling dat zijn fiets in overtreding geparkeerd stond. [NAAM] heeft hierop zijn fiets niet
meegenomen. [NAAM] merkt hiertoe op dat er in strijd is gehandeld met het
motiveringsbeginsel-
- [NAAM] verzoekt om zijn fiets af te leveren op zijn woonadres zonder dat de kosten op
hem worden verhaald. [NAAM] geeft verder aan dat indien zijn dossier niet binnen 6 weken
na zijn schrijven wordt afgehandeld - en daardoor zijn fiets wordt verkocht aan een derde
partij - hij kosteloos een soortgelijke fiets eist. Deze vervangende fiets dient dan ook te
worden afgeleverd op zijn woonadres zonder dat de kosten op hem worden verhaald-
- [NAAM] heeft aangegeven dat hij doof is en geeft het telefoonnummer op van zijn zwager,
de heer [NAAM] heeft bij zijn bezwaarschrift twee foto's gevoegd van de locatie op het Leidseplein
waar hij zijn fiets had geparkeerd.

4. Horen van [NAAM]
Op 19 februari 2019 heeft er telefonisch contact plaatsgevonden met de heer [NAAM]
Samengevat heeft hij namens [NAAM] het bezwaarschrift als volgt toegelicht.
- [NAAM] heeft de overtreding niet begaan. [NAAM] is op de hoogte van de
fietsparkeerregels op het Leidseplein en heeft zich hier dan ook netjes aan gehouden. Zo heeft
hij zijn fiets ín een fietsvak op het Leidseplein geparkeerd. [NAAM] is zeer verbaasd dat uit
het constateringsformulier blijkt dat zijn fiets buiten de fietsvoorziening is aangetroffen.
[NAAM] stelt dat de fiets verplaatst is door iemand anders-
- [NAAM] betreurt het dat de gemeente haar burgers aanmoedigt om de fiets te pakken,
maar dat zij anderzijds de burger in een zure appel laat bijten door fietsen zoals in zijn geval al
na één uur te verwijderen-
- [NAAM] zit in de schuldhulpverlening. Hij heeft de fiets gekregen en is sterk afhankelijk van
de fiets. [NAAM] had zijn fiets niet met een extra slot ergens aan vast gezet, omdat hij van
zijn leefgeld geen slot kan betalen. Ook heeft hij zijn fiets niet kunnen afhalen bij het
Fietsdepot, omdat hij de ? 22,50 niet kan betalen van zijn leefgeld-
-  Gesteld wordt dat gelet op de bijzondere omstandigheden van [NAAM] er coulance moet
worden toegepast. Benadrukt wordt dat [NAAM] de overtreding niet heeft begaan. Gesteld
wordt dat de aangedragen persoonlijke omstandigheden maken dat de gemeente zorg dient
te dragen voor het terugdraaien van het besluit ofwel, de fiets kosteloos thuis bezorgen bij
[NAAM].

5. Juridisch kader
Ingevolge artikel 4.27, lid 3 en 4 Algemene Plaatselijke Verordening (APV) kan in het belang van de
veiligheid en ter voorkoming van hinder een gebied worden aangewezen waarin fietsen uitsluitend
in de daarvoor bestemde voorziening (lees: een fietsenrek/vak) mogen worden geparkeerd. Door
het intensief gebruik en hoge fietsparkeerdruk is het gebied rond het Leidseplein door het college
van burgemeester en wethouders aangewezen als gebied waarin het verboden is om fietsen van

maandag tot en met vrijdag van 08:00 tot 18:00 uur buiten de daarvoor bestemde voorzieningen
te parkeren. Daarnaast geldt op het Leidseplein een parkeerduur beperking van 14 dagen.1
Verder zijn van toepassing artikel 5:21, artikel 5:24, artikel 5:25  en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied gebruik maken de ruimte
te geven. Door middel van groene informatieborden wordt gewezen op het verbod om buiten de
voorzieningen te parkeren.

[NAAM] stelt dat hij zijn fiets ín het fietsparkeervak heeft geparkeerd. Uit het
constateringsformulier en de foto's die zijn gemaakt bij de verwijdering van de fiets, blijkt dat de
fiets niet in een fietsvoorziening stond geparkeerd. De fiets is geparkeerd tegen een boom vlak
naast een fietsparkeervak aangetroffen. Leidend is hoe de handhaver de fiets aantreft.

Overtreding van artikel 4.27 lid 4 APV staat hiermee vast en daarmee ook de bevoegdheid om de
fiets van [NAAM] te verwijderen.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Uit het constateringsformulier en de foto's die zijn gemaakt bij
de verwijdering van de fiets blijkt dat de sticker op 30 januari 2019 om 14.00 uur is aangebracht, en
dat de fiets op 30 januari 2019 om 15:47 uur is verwijderd.

Hieruit volgt dat u de juiste procedure hebt gevolgd bij het verwijderen van de fiets.

[NAAM] voert aan dat hij zijn fiets ín het fietsparkeervak had geparkeerd. [NAAM] stelt dat
de fiets  verplaatst is door een derde. De commissie overweegt hiertoe het volgende.

Herhaald wordt dat uit het constateringsformulier en de foto's die zijn gemaakt bij de verwijdering
van de fiets blijkt dat de fiets niet in een fietsvoorziening stond geparkeerd. De fiets is
aangetroffen tegen een boom vlak naast een fietsparkeervak. Met betrekking tot de stelling dat
de fiets eventueel verplaatst is door iemand anders merkt de commissie het volgende op. Het
komt helaas voor dat losstaande fietsen door anderen uit een voorziening worden gehaald. Hoe
vervelend dit voor de [NAAM] ook is, het is zijn verantwoordelijkheid om de fiets zo te stallen
dat dit niet kan gebeuren. Ten aanzien van stalling in fietsparkeervakken overweegt de commissie

1 Publicaties Stadsdeelbestuur 2015 van 1 juli 2015, `Aanpak brom-, snor- en motorfietsparkeren Leidseplein', AB-vergadering
van 30 juni 2015, agendapunt 11.

het volgende. Fietsparkeervakken zijn aangebracht op plekken waar op bepaalde tijdstippen veel
stallingsruimte nodig is en op andere tijden niet of veel minder. Zo is op het Leidseplein
voornamelijk in de avond en nacht het aantal fietsvoorzieningen en de toegankelijkheid daarvan in
het geding. Beoogt wordt dat fietsparkeervakken door gebruikers - in tegenstelling tot fietsrekken
- vooral gebruikt worden voor het kortstondig stallen van de fiets. Het is inderdaad in veel gevallen
niet mogelijk een fiets in een fietsparkeervak zo te stallen dat een ander deze niet kan verplaatsen.
Echter mag van degene die zijn fiets los in een fietsparkeervak stalt verwacht worden dat hij weet
dat er een risico op verplaatsing aan kleeft. Er kan ook voor gekozen worden om de fiets - vaak op
wat meer afstand van de bestemming - in een fietsenrek te stallen en daaraan vast te zetten met
een slot. De commissie merkt op dat deze voorzieningen ook te vinden zijn in de omgeving van het
Leidseplein. Bovendien is op het Leidseplein ook een gemeentelijke fietsenstalling aanwezig waar
men de eerste 24 uur de fiets gratis kan stallen.2 In deze stalling naast Paradiso is overdag vaak
voldoende plek. Kortom, de commissie overweegt dat het voor risico van degene die zijn fiets stalt
hoort te blijven, dat de fiets door een ander verplaatst kan worden als de fiets los in een
voorziening wordt geplaatst.

[NAAM] heeft aangevoerd dat hij het betreurt dat de gemeente haar burgers aanmoedigt om
de fiets te pakken, maar dat zij anderzijds de burger in een zure appel laat bijten door fietsen zoals
in zijn geval al na één uur te verwijderen. De commissie overweegt hiertoe het volgende.

De commissie betreurt de wijze waarop [NAAM] de handhaving ervaart. Herhaald wordt dat
indien een fiets in een aangewezen gebied buiten een fietsvoorziening wordt aangetroffen, de
eigenaar vanaf het aanbrengen van de sticker één uur de tijd krijgt om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen. Dat de eigenaar van de
fiets niet binnen die termijn de overtreding ongedaan heeft kunnen maken in verband met
omstandigheden, doet daar niet aan af. De commissie is van oordeel dat een begunstigingstermijn
van één uur voor het feitelijk weghalen van de fiets, als een reële termijn moet worden
aangemerkt. Dit standpunt wordt bevestigd door een uitspraak van de Rechtbank van
Amsterdam.3

Ten slotte heeft [NAAM] verzocht om coulant te zijn en om gebruik te maken van de
discretionaire ruimte, mede gelet op zijn persoonlijke en bijzondere omstandigheden. De
commissie overweegt hiertoe het volgende.

[NAAM] verzoekt om af te wijken van de beleidsregels op grond van artikel 4:84 van de
Algemene wet bestuursrecht (Awb). Ingevolge dit artikel handelt een bestuursorgaan
overeenkomstig de beleidsregels, tenzij dat voor belanghebbende gevolgen zou hebben die
wegens bijzondere omstandigheden onevenredig zijn in verhouding tot de met de beleidsregel te
dienen doelen. [NAAM] heeft aangegeven dat hij de overtreding niet heeft begaan, in de
schuldhulpverlening zit en een beperking heeft (doofheid). Hoewel de commissie de persoonlijke

2 Gemeentelijke fietsenstallingen, Fietsenstalling Paradiso, https://www.amsterdam.nl/parkeren-verkeer/fiets/gemeentelijke/,
geraadpleegd op 16 januari 2019.
3 Rechtbank Amsterdam, 26 september 2018, ECLI:NL:RBAMS:2018:7511.

omstandigheden van [NAAM] betreurt, is zij van oordeel dat deze er niet toe kunnen leiden dat
de bezwaren van [NAAM] gehonoreerd kunnen worden. De commissie adviseert om niet in te
gaan op het verzoek van [NAAM] om zijn fiets kosteloos thuis te bezorgen.

Ten overvloede merkt de commissie op dat indien [NAAM] zijn fiets wel bij het Fietsdepot had
afgenomen tegen het bedrag van ? 22,50, deze kosten niet voor vergoeding in aanmerking zouden
komen.

7. Conclusie
Op grond van het voorgaande is de commissie van oordeel dat het bezwaar ongegrond is en dat
het bestreden besluit in stand dient te blijven. [NAAM] komt niet in aanmerking voor een
(kosten)vergoeding.

Adviseur,

Mw. [NAAM]