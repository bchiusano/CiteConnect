Advies van de bezwaarschriftencommissie Juridisch Bureau

Aan        Het college van burgemeester en wethouders van de gemeente Amsterdam
Zaaknummer JB.19.007895.001
Datum      19 juni 2019
Onderwerp  Advies naar aanleiding van het bezwaarschrift van mevrouw [NAAM]

Geacht college,

1. Inleiding
Op 12 april 2019 heeft de handhaver, namens u, de fiets van mevrouw [NAAM] (hierna:
bezwaarde) verwijderd van de locatie Turnerstraat en opgeslagen bij het Fietsdepot. De fiets van
bezwaarde stond volgens het besluit langer dan zes weken onafgebroken op dezelfde plaats
geparkeerd. Het besluit is op 22 maart 2019 bekendgemaakt.

Tegen dit besluit heeft bezwaarde online een bezwaarschrift ingediend, welke door het stadsdeel
is ontvangen op 22 mei 2019 om 11:48 uur. Bij brief van 22 mei 2019 is de ontvangst van het
bezwaarschrift bevestigd.

2. Ontvankelijkheid
Alvorens het bezwaarschrift inhoudelijk kan worden behandeld, dient beoordeeld te worden of het
bezwaarschrift ontvankelijk is. De commissie overweegt daartoe het volgende.

De termijn voor het indienen van een bezwaarschrift is zes weken. De termijn vangt aan op de dag
waarop het besluit is bekendgemaakt. Volgens de uitspraak van 10 oktober 2016 van de rechtbank
Den Haag1 is de sticker op de fiets het besluit. In het onderhavig geval is het besluit
bekendgemaakt op 22 maart 2019. De termijn van het indienen van het bezwaarschrift ving aan op
23 maart 2019. Gelet op artikel 6:7 jo. 6:8 van de Algemene wet bestuursrecht was
3 mei 2019 de laatste dag waarop het bezwaarschrift kon worden ingediend. Op 22 mei 2019 om
11:48 uur is het online bezwaarschrift door het stadsdeel ontvangen. Derhalve is het
bezwaarschrift niet tijdig ingediend.

Vervolgens is de vraag of de termijnoverschrijding verschoonbaar is te achten. Slechts in zeer
bijzondere gevallen wordt het bezwaarschrift bij te late indiening in behandeling genomen.
Bezwaarde dient dan aan te tonen dat het hem niet aan te rekenen is, dat hij te laat is met zijn
bezwaarschrift.

Bij brief van 22 mei 2019 is bezwaarde in de gelegenheid gesteld om voor 5 juni 2019 te laten
weten waarom het bezwaarschrift te laat is ingediend. Bij e-mailbericht van 29 mei 2019 gaf

1 Rb Den Haag, 10 oktober 2016, ECLI:NL:RBDHA:2016:12168.

bezwaarde aan dat op het kennisgevingsbesluit geen stickerdatum is ingevuld. Omdat zij geen
tweede sticker op de fiets heeft gezien, was de stickerdatum voor haar onbekend. Daarom was
voor bezwaarde ook onbekend op welke datum de termijn van zes weken zou verlopen.
Bezwaarde is van mening dat door het onvolledige kennisgevingsbesluit de bezwaartermijn van
zes weken niet gerechtvaardigd is.

De commissie overweegt dat uit de door bezwaarde gegeven toelichting niet is gebleken dat
sprake is van een geldige reden voor het te laat indienen van een bezwaarschrift. Het is de
verantwoordelijkheid van bezwaarde om tijdig een bezwaarschrift in te dienen. De enkele stelling
dat zij geen tweede sticker heeft gezien, heeft bezwaarde niet nader onderbouwd. Zij heeft dan
ook onvoldoende aannemelijk gemaakt dat er geen tweede sticker op de fiets is aangebracht.
Derhalve wordt uitgegaan van de gegevens op het constateringsformulier en de bijbehorende
foto's. Uit het constateringsformulier en de foto's die zijn gemaakt bij de verwijdering van de fiets
blijkt dat de sticker op 22 maart 2019 op de fiets is aangebracht, en dat een duplicaat van deze
sticker ten tijde van de verwijdering van de fiets op 12 april 2019 om 08:28 uur opnieuw op de fiets
was bevestigd. Dit blijkt uit het cijfer 2 op de sticker.

Voorts merkt de commissie op dat bezwaarde bij afname van de fiets op 18 april 2019 het
kennisgevingsbesluit in ontvangst heeft genomen. Hierop staat duidelijk vermeld dat een
bezwaarschrift binnen zes weken na de datum waarop de sticker op de fiets is aangebracht
ingediend moet worden. Het had voor bezwaarde dan ook voldoende duidelijk kunnen zijn dat de
bezwaartermijn een aanvang neemt na de stickerdatum en niet pas na de datum van het
kennisgevingsbesluit. Bezwaarde had de stickerdatum kunnen achterhalen door navraag te doen
bij Stadsdeel Zuid via het informatienummer 14020. Bovendien blijkt uit het bezwaarschrift dat
bezwaarde de eerste sticker met daarop de stickerdatum op haar fiets heeft gezien. Hoewel na het
aanbrengen van de sticker op 22 maart 2019 de fiets op 12 april 2019 is verwijderd, heeft
bezwaarde in ieder geval op 18 april 2019 opgemerkt dat de fiets was verwijderd door de
gemeente. Dat bezwaarde vervolgens tot 22 mei 2019 heeft gewacht met het indienen van het
bezwaarschrift, dient voor haar rekening te blijven. Hierom kan niet worden aangenomen dat
bezwaarde niet aangerekend kan worden dat zij niet tijdig bezwaar heeft ingediend.

Gelet op het vorenstaande is de commissie van oordeel dat het bezwaarde kan worden
aangerekend dat zij niet tijdig bezwaar heeft ingediend. Derhalve is geen sprake van een
verschoonbare termijnoverschrijding.

3. Advies
Op grond van het voorgaande adviseert de commissie u:
-  het bezwaarschrift van 22 mei 2019 niet-ontvankelijk te verklaren-
-  het bestreden besluit in stand te laten.

Adviseur,

[NAAM]