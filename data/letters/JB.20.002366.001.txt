Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.20.002366.001
Datum        27 maart 2020
Onderwerp    Advies naar aanleiding van het bezwaarschrift van [NAAM] college,

1. Inleiding
Op 23 november 2019 om 12:56 uur heeft de handhaver, namens u, de fiets van [NAAM]
(hierna: bezwaarde) verwijderd uit het gebied rond het Rembrandtplein (Reguliersdwarsstraat) te
Amsterdam en opgeslagen bij het Fietsdepot. De fiets van bezwaarde stond volgens het besluit
niet geparkeerd in de daarvoor bestemde voorziening. Het besluit is op 23 november 2019 om
10:00 uur bekendgemaakt.

Tegen dit besluit is een bezwaarschrift ingediend.

2. Advies
De commissie adviseert u:
.  Het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u de commissie tot dit advies is gekomen.

3. De bezwaren
Samengevat luiden de bezwaren uit het bezwaarschrift als volgt:
. [NAAM] geeft aan dat het een erg druk gebied is met een groot tekort aan
parkeervoorzieningen. [NAAM] stelt dat het moeilijk is om een parkeerplek te vinden.
. [NAAM] geeft aan dat zij haar fiets heeft geparkeerd in een fietsenrek. De fiets
blokkeerde de toegang niet. De fiets maakt zij altijd vast met een (ketting)slot aan het
fietsenrek.
. [NAAM] geeft verder aan dat er geen borden aanwezig waren waarop stond dat zij haar
fiets daar niet mocht parkeren. Zij is een international en zij was zich er niet van bewust
dat de gemeente Amsterdam fietsen verwijdert. [NAAM] geeft aan dat dit in het
Verenigd Koninkrijk niet is toegestaan zonder een waarschuwing. [NAAM] zag dat een

andere fiets op dezelfde locatie wel was voorzien van een waarschuwingssticker.
[NAAM] vraagt zich af waarom dat in haar geval niet is gebeurd.
. [NAAM] dacht dat de fiets was gestolen en zij had bijna een nieuwe fiets aangeschaft.
Zij kwam erachter dat de fiets mogelijk op het Fietsdepot stond toen zij met verschillende
mensen had gesproken.
. [NAAM] geeft tot slot aan dat het haar drie uur heeft gekost om de fiets op te halen en
zij ontving ook een boete van ? 25, - in de trein omdat zij niet op de hoogte was van de
nieuwe regels. [NAAM] stelt dat haar ketting(slot) van ? 40, - door de verwijdering is
beschadigd. [NAAM] is van mening dat zij geen boete had moeten krijgen, aangezien
de fiets in het fietsenrek stond, er geen waarschuwing in het gebied aanwezig was en
vanwege de extra tijd en kosten die de verwijdering van de fiets haar heeft gekost.

4. Horen van bezwaarde
Op 3 en 10 maart 2020 heeft de behandelend medewerker per e-mail gevraagd om het
telefoonnummer van bezwaarde om bezwaarde in de gelegenheid te stellen haar bezwaarschrift
toe te lichten. [NAAM] heeft per e-mail van 10 maart 2020 gereageerd. Er is geprobeerd op 19
en 24 maart 2020 bezwaarde telefonisch te bereiken. Het is niet gelukt om bezwaarde telefonisch
te bereiken. Daarom is aan bezwaarde op 24 maart 2020 nogmaals een e-mail verstuurd.
[NAAM] heeft per e-mail van 25 maart 2020 gereageerd. Zij herhaalt hetgeen zij in het
bezwaarschrift heeft benoemd en daarnaast heeft zij het volgende aangevoerd:
. [NAAM] geeft aan dat deze hele ervaring erg pijnlijk en langdradig was. [NAAM]
heeft een vergoeding betaald, zij is een duur fietsslot kwijtgeraakt en zij heeft een boete
gekregen in de trein tijdens ophalen van de fiets. [NAAM] geeft aan dat zij op straat
moest huilen toen haar fiets was verwijderd en zij bijna een andere fiets had gekocht.
. [NAAM] geeft aan dat er in meerdere straten ongeschikte en onvoldoende
parkeerplaatsen zijn voor fietsen.
. [NAAM] adviseert dat het bedrag van de talloze boetes wordt geïnvesteerd in het
creëren van betere en meer fietsparkeervoorzieningen in het centrum van Amsterdam.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek of fietsparkeervak) mogen
worden geparkeerd. Door het intensief gebruik en hoge fietsparkeerdruk is het gebied rond het
Rembrandtplein door het college van burgemeester en wethouders aangewezen als gebied waarin
het verboden is om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

1 Gemeenteblad van 14 april 2017, nr. 64446,'Aanwijzingsbesluit fiets- en brommerparkeren Rembrandtplein en omgeving van
art. 4.27 lid 3 APV'.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied gebruik maken de ruimte
te geven. Door middel van informatieborden wordt gewezen op het verbod op buiten de rekken te
parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond achter het fietsenrek
geparkeerd met het achterwiel op een stenen verhoging. Voor een handhaver is bepalend hoe hij
de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 23 november 2019 om 10:00 uur is aangebracht, en dat de fiets diezelfde dag om
12:56 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] geeft aan dat het een erg druk gebied is met een groot tekort aan
parkeervoorzieningen. [NAAM] stelt dat het moeilijk is om een parkeerplek te vinden.
[NAAM] geeft aan dat zij haar fiets heeft geparkeerd in een fietsenrek. De fiets blokkeerde de
toegang niet. De fiets maakt zij altijd vast met een (ketting)slot aan het fietsenrek. De commissie
overweegt hiertoe het volgende.

De commissie twijfelt niet aan de goede intenties van bezwaarde. De plek waar bezwaarde haar
fiets heeft geparkeerd, valt onder het aangewezen gebied. Dit betekent dat fietsen die buiten de
daarvoor bestemde parkeervoorziening staan geparkeerd, kunnen worden verwijderd. Het
veroorzaken van een belemmering is hiervoor geen vereiste. Uit het constateringsformulier en de
foto's die zijn gemaakt bij de verwijdering van de fiets, blijkt dat de fiets achter het fietsenrek en
dus buiten de voorziening, is aangetroffen. Voor de handhaver is bepalend hoe hij de fiets

aantreft. Het komt helaas voor dat in het rek geplaatste fietsen eruit worden gehaald zodat
iemand anders zijn of haar fiets op die plek in het rek kan zetten. Hoe vervelend dit voor
bezwaarde ook is, het is haar verantwoordelijkheid om de fiets zo te stallen dat dit niet kan
gebeuren. Ook als een (ketting)slot gebruikt wordt om de fiets aan het rek te bevestigen, moet dat
slot zó bevestigd worden dat niet teveel ruimte bestaat om de fiets uit het rek te halen.

[NAAM] geeft aan dat er geen borden aanwezig waren waarop stond dat zij haar fiets daar niet
mocht parkeren. Zij is een international en zij was zich er niet van bewust dat de gemeente
Amsterdam fietsen verwijdert. [NAAM] geeft aan dat dit in het Verenigd Koninkrijk niet is
toegestaan zonder een waarschuwing. [NAAM] zag dat een andere fiets op dezelfde locatie wel
was voorzien van een waarschuwingssticker. [NAAM] vraagt zich af waarom dat in haar geval
niet is gebeurd. De commissie overweegt hiertoe het volgende.

Hoewel er rond het Rembrandtplein door middel van verschillende informatieborden gewezen
wordt op het verbod om buiten een daarvoor bestemde voorziening te parkeren, wordt
overwogen dat door middel van borden uitsluitend gewezen wordt op het verbod om buiten de
voorziening te parkeren. Het zijn niet de borden die het parkeerverbod in het leven roepen. Het is
de bevoegdheid in de APV en het Aanwijzingsbesluit die maken dat er een bepaald regime geldt in
het gebied. Het al dan niet aanwezig zijn van een bord doet daarom niet af aan de geldende
regels.2

De commissie merkt daarnaast op dat volgens de uitspraak van Rechtbank Den Haag van 10
oktober 2016 de sticker op de fiets het besluit is.3 Op de foto's die op het moment van verwijderen
van de fiets door de handhaver zijn gemaakt, is te zien dat de fiets van bezwaarde voorzien was
van een sticker. Herhaald wordt dat uit het constateringsformulier blijkt dat de sticker op 23
november 2019 om 10:00 uur is aangebracht. Op de sticker staat vermeld dat de fiets verwijderd
kan worden op diezelfde dag vanaf 11:00 uur. Uit het constateringsformulier blijkt dat de fiets op
23 november 2019 om 12:56 uur is verwijderd. Nu uit het constateringsformulier volgt dat er wel
degelijk een besluit met een begunstigingstermijn is gegeven, wordt het bezwaar van bezwaarde
niet gevolgd.

[NAAM] geeft verder aan dat er in meerdere straten ongeschikte en onvoldoende
parkeerplaatsen zijn voor fietsen. [NAAM] adviseert dat het bedrag van de talloze boetes wordt
geïnvesteerd in het creëren van betere en meer fietsparkeervoorzieningen in het centrum van
Amsterdam. De commissie overweegt hiertoe het volgende.

Het is bekend dat de fietsparkeerdruk is het gebied rond Rembrandtplein hoog is. Indien er op de
betreffende locatie geen vrije plek voorhanden is betekent dit nog niet dat een fiets buiten het rek
mag worden geplaatst. Er is echter op loopafstand van het gebied rond Rembrandtplein vaak nog
wel een voorziening te vinden waar wel ruimte is om de fiets te parkeren. Daarnaast wordt er hard
gewerkt aan het uitbreiden van fietsenstallingen op bekende knelpunten.

2 Raad van State 2 juli 2014, ECLI:NL:RVS:2014:2398.
3 Rb Den Haag, 10 oktober 2016, ECLI:NL:RBDHA:2016:12168.

[NAAM] geeft tot slot aan dat deze hele ervaring erg pijnlijk en langdradig was. [NAAM]
geeft aan dat zij op straat moest huilen toen haar fiets was verwijderd en zij bijna een andere fiets
had gekocht. Zij kwam erachter dat de fiets mogelijk op het Fietsdepot stond toen zij met
verschillende mensen had gesproken. [NAAM] geeft aan dat het haar drie uur heeft gekost om
de fiets op te halen. Daarnaast ontving zij een boete van ? 25, - in de trein omdat zij niet op de
hoogte was van de nieuwe regels. [NAAM] geeft aan dat haar ketting(slot) van ? 40, - door de
verwijdering is beschadigd. [NAAM] is van mening dat zij geen boete had moeten krijgen,
aangezien de fiets in het fietsenrek stond, er geen waarschuwing in het gebied aanwezig was en
vanwege de extra tijd en kosten die de verwijdering van de fiets haar heeft gekost. De commissie
overweegt hiertoe het volgende.

De commissie merkt op dat het spijtig is dat bezwaarde het op de aangegeven wijze heeft ervaren.
Ten aanzien van de door bezwaarde aan het Fietsdepot betaalde administratiekosten en het
opengebroken slot wordt overwogen dat bezwaarde alleen in aanmerking komt voor een
vergoeding, indien blijkt dat niet de juiste procedure voor verwijdering is gevolgd. De handhavers
hebben het (ketting)slot doorgeslepen om de fiets te kunnen verwijderen. Aangezien de fiets
terecht is verwijderd komt deze schade niet voor vergoeding in aanmerking. Hoewel het
betreurenswaardig is dat bezwaarde haar (ketting)slot niet meer kan hergebruiken, leidt dit niet
tot een kostenvergoeding.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mw. [NAAM]