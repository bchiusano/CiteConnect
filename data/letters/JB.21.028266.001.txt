Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.21.028266.001
Datum        24 augustus 2022
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 13 december 2021 om 11:28 uur heeft de handhaver, namens u, de fiets van [NAAM]
(hierna: bezwaarde) verwijderd uit de omgeving van de Kinkerstraat/De Hallen (Bellamyplein) te
Amsterdam en opgeslagen bij het Fietsdepot. De fiets stond volgens het besluit langer dan zes
weken ongebruikt op dezelfde locatie geparkeerd. Het besluit is op 13 december 2021 om 09:36
uur bekendgemaakt. Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten, onder verbetering van de grondslag: artikel 4.27 lid
4 APV in plaats van artikel 4.27 lid 2a APV-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat haar fiets op 13 december 2021 door Handhaving is verwijderd,
omdat de fiets ongebruikt was en meer dan 42 dagen geparkeerd stond.
.  Volgens bezwaarde klopt dit niet, omdat zij op 11 december 2021 op de Kinkerstraat haar
fiets geparkeerd heeft.
. [NAAM] voert aan dat haar fiets tegen een paal geparkeerd stond en niet in een
parkeervak waar regels gelden met bepaalde parkeertijden.
.  Daarnaast voert bezwaarde nog aan dat haar fiets geen hinder veroorzaakte voor het
laden en lossen op de Kinkerstraat.
. [NAAM] wil graag de betaalde administratiekosten aan het Fietsdepot a ? 22,50
terugontvangen.

4. Horen van bezwaarde
Op 22 juli 2022 is bezwaarde per e-mail in de gelegenheid gesteld om een toelichting op de
bezwaren te geven en/of vragen te stellen. [NAAM] heeft op 10 augustus 2022 per e-mail
gereageerd en aangegeven graag gebruik te willen maken van de mogelijkheid van een
telefonische hoorzitting.

Bij e-mail van 12 augustus 2022 en 22 augustus 2022 is geprobeerd om met bezwaarde een
afspraak in te plannen voor een telefonische hoorzitting. De commissie heeft hierop geen reactie
meer van bezwaarde ontvangen. De commissie baseert de beoordeling van het bezwaarschrift op
basis van de stukken in het dossier.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek of fietsnietje) mogen
worden geparkeerd. Door het intensief gebruik en hoge fietsparkeerdruk is het gebied rond de
Kinkerstraat en De Hallen door het college van burgemeester en wethouders aangewezen als
gebied waarin het verboden is om fietsen buiten de daarvoor bestemde voorzieningen te
parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
Op het kennisgevingsbesluit en op het constateringsformulier is per abuis als reden van
verwijdering artikel 4.27 lid 2a (PDB 6 weken) aangegeven. Dit betreft een registratiefout. Volgens
de uitspraak van 10 oktober 2016 Rechtbank Den Haag is de sticker op de fiets het besluit.2  Op de
sticker stond de begunstigingstermijn van één uur aangegeven. Deze termijn wordt enkel gegeven
bij fietsen die buiten de voorziening staan geparkeerd, en dus niet bij fietsen die de maximale
parkeerduur overschrijden. De fiets stond binnen het aangewezen gebied en is na de
begunstigingstermijn van één uur verwijderd. Hieruit volgt dat de reden van opslaan en
meevoeren per ongeluk verkeerd is ingevoerd. De grondslag voor verwijdering van de fiets is
artikel 4.27 lid 4 APV.

1 Gemeenteblad 18 september 2018, nr. 197814, 'Uitvoering van een gebiedsaanwijzing op grond van art. 4, lid 3
Algemene Plaatselijke Verordening APV ter beperking van het (brom) fietsparkeren in de openbare ruimte in het belang
van de veiligheid en ter voorkoming van hinder, gemeente Amsterdam'.
2 Rechtbank Den Haag 10 oktober 2016, ECLI:NL:RBDHA:2016:12168.

In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond naast een parkeervak voor
bromfietsen en fietsen tegen een paal aan geparkeerd. Voor een handhaver is bepalend hoe hij de
fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 13 december 2021 om 09:36 uur is aangebracht, en dat de fiets op diezelfde dag om
11:28 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde geeft aan dat haar fiets op 13 december 2021 door Handhaving is verwijderd, omdat de
fiets ongebruikt was en meer dan 42 dagen geparkeerd stond. Volgens bezwaarde klopt dit niet,
omdat zij op 11 december 2021 op de Kinkerstraat haar fiets geparkeerd heeft. [NAAM] voert
aan dat haar fiets tegen een paal geparkeerd stond en niet in een parkeervak waar regels gelden
met bepaalde parkeertijden. Daarnaast voert bezwaarde nog aan dat haar fiets geen hinder
veroorzaakte voor het laden en lossen op de Kinkerstraat. De commissie overweegt hiertoe het
volgende.

Herhaald wordt dat uit het constateringsformulier en de foto's die zijn gemaakt bij de verwijdering
van de fiets, blijkt dat de fiets naast een parkeervak voor bromfietsen en fietsen tegen een paal
aan geparkeerd stond. Voor een handhaver is bepalend hoe hij de fiets aantreft. De plek waar
bezwaarde haar fiets heeft geparkeerd, valt onder het aangewezen gebied. Dit betekent dat
fietsen die buiten de daarvoor bestemde parkeervoorziening staan geparkeerd, kunnen worden
verwijderd. Het veroorzaken van hinder is hiervoor geen vereiste.

De commissie merkt op dat er op de locatie verschillende parkeervakken aanwezig zijn. Een fiets
mag enkel geparkeerd worden in een fietsparkeervak. Dit is een met wit omlijnd vak waarin vaak

met borden en/of groene tegels wordt aangegeven dat het parkeervak is bestemd voor fietsen.

Wellicht ten overvloede wordt opgemerkt dat er  van een verkeersdeelnemer mag worden
verwacht dat zij onderzoek doet naar de ter plaatse geldende verkeerssituatie. Dat bezwaarde zich
niet goed genoeg heeft georiënteerd op de parkeermogelijkheden van fietsen in het gebied rond
de Kinkerstraat en De Hallen, komt voor haar eigen rekening. De commissie volgt bezwaarde
daarom niet in haar bezwaar.

6.3 Ten aanzien van de kosten
Bezwaarde wil graag de betaalde administratiekosten aan het Fietsdepot a ? 22,50
terugontvangen. De commissie overweegt hiertoe het volgende.

Ten aanzien van de door bezwaarde aan het Fietsdepot betaalde administratiekosten wordt
overwogen dat bezwaarde alleen in aanmerking komt voor een vergoeding, indien blijkt dat niet
de juiste procedure voor verwijdering is gevolgd. Hiervan is geen sprake. De commissie adviseert
daarom om geen kostenvergoeding toe te kennen.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mevrouw [NAAM]