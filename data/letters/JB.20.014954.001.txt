Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.20.014954.001
Datum        5 november 2020
Onderwerp    Advies naar aanleiding van het bezwaarschrift van [NAAM] college,

1. Inleiding
Op 15 september 2020 om 08:46 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond het NS-station Amsterdam RAI (Europaboulevard) en
opgeslagen bij het Fietsdepot. De fiets van bezwaarde stond volgens het besluit niet geparkeerd in
de daarvoor bestemde voorziening. Het besluit is op 14 september 2020 om 10:25 uur
bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat zij op 14 augustus 2020 vroeg is weggegaan. [NAAM] heeft
haar fiets geparkeerd bij het NS-station Amsterdam RAI. Zij heeft duidelijk de borden
gelezen. Er stonden groene borden met een (bak)fiets erop. Zij heeft haar fiets in het vak
binnen de lijnen gezet. [NAAM] merkt op dat bij het station alle fietsstandaarden weg
zijn gehaald-
. [NAAM] merkt op dat zij op de foto's van het Fietsdepot zag dat de fiets een paar
centimeter tegen het hek aan is verplaatst. Zij weet zeker dat iemand na haar haar fiets
opzij heeft gezet tegen het hekje aan, zodat de ander weer in het vak kon. [NAAM]
vindt de boete daarom onterecht-

. [NAAM] merkt op dat zij een 28 uur durende dienst had gedraaid in de zorg, en dat zij
daarom de hele sticker niet heeft gezien en ook niet de kans heeft gehad om de fiets op te
halen of te verplaatsen.

4. Horen van bezwaarde
Op 3 november 2020 is er telefonisch contact geweest met bezwaarde. [NAAM] heeft
ingestemd met telefonisch horen en zij heeft de bezwaren uit het bezwaarschrift herhaald.
Daarnaast heeft zij het volgende aangevoerd:
. [NAAM] merkt op dat het apart is dat haar fiets alleen is verwijderd. Er stonden
meerdere keren namelijk ook normale fietsen op deze eventuele plaatsen voor bakfietsen.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, fietsnietje of
fietsparkeervak) mogen worden geparkeerd. Door het intensief gebruik en hoge fietsparkeer druk
is het gebied rond het NS-station Amsterdam RAI door het college van burgemeester en
wethouders aangewezen als gebied waarin het verboden is om fietsen buiten de daarvoor
bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied rond het NS-station Amsterdam RAI is het verboden fietsen buiten een
parkeervoorziening te plaatsen. Dit verbod wordt gehandhaafd teneinde de voetgangers die van
het station gebruik maken de ruimte te geven. Door middel van informatieborden wordt gewezen
op het verbod op buiten de voorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets van bezwaarde stond buiten een
parkeervak en niet in een parkeervoorziening voor fietsen. Voor een handhaver is bepalend hoe hij
de fiets aantreft.

Overtreding van artikel 4.27 lid 4 van de APV staat hiermee vast.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt, gelet op de druk op de
openbare ruimte in het gebied en de aanzuigende werking van verkeerd geparkeerde fietsen, niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 14 september 2020 om 10:25 uur is aangebracht, en dat de fiets op 15 september
2020 om 08:46 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] geeft aan dat zij op 14 augustus 2020 vroeg is weggegaan. [NAAM] heeft haar fiets
geparkeerd bij het NS-station Amsterdam RAI. Zij heeft duidelijk de borden gelezen. Er stonden
groene borden met een (bak)fiets erop. Zij heeft haar fiets in het vak binnen de lijnen gezet.
[NAAM] merkt op dat bij het station alle fietsstandaarden weg zijn gehaald. [NAAM] merkt
op dat zij op de foto's van het Fietsdepot zag dat de fiets is verplaatst een paar centimeter tegen
het hek aan. Zij weet zeker dat iemand na haar haar fiets opzij heeft gezet tegen het hekje aan,
zodat de ander weer in het vak kon. [NAAM] vindt de boete daarom onterecht. De commissie
overweegt hiertoe het volgende.

De commissie twijfelt niet aan de goede intenties van bezwaarde. Herhaald wordt dat uit het
constateringsformulier en de foto's die zijn gemaakt bij de verwijdering van de fiets, blijkt dat de
fiets buiten de daarvoor bestemde voorziening is aangetroffen. Voor de handhaver is bepalend
hoe hij de fiets aantreft. Helaas komt het voor dat fietsen door anderen worden verplaatst. Hoe
vervelend dit ook is, verwacht mag worden dat degene die zijn of haar fiets los in een
fietsparkeervak stalt weet dat er een risico op verplaatsing aan kleeft. Er kan ook voor gekozen
worden om de fiets, vaak op wat meer afstand van de bestemming, in een fietsenrek te stallen.
Overwogen wordt dat het voor risico van degene die zijn of haar fiets stalt hoort te blijven, dat de
fiets door een ander verplaatst kan worden als de fiets los in een fietsparkeervak wordt geplaatst.

Wellicht ten overvloede merkt de commissie op dat op de locatie parkeervakken voor bakfietsen
aanwezig zijn. Dit betreft geen parkeervoorziening voor normale fietsen. Dat de natuurlijke
inrichting van het gebied bij bezwaarde de veronderstelling heeft gewekt dat het zou gaan om een
parkeervak voor normale fietsen, is betreurenswaardig maar maakt niet dat het als dergelijk
fietsparkeervak aangemerkt kan worden. Aan de hand van informatietegels en borden in of
rondom een parkeervak wordt dit vaak extra benadrukt.

[NAAM] merkt verder op dat zij een 28 uur durende dienst had gedraaid in de zorg en dat zij
daarom de hele sticker niet heeft gezien en ook niet de kans heeft gehad om de fiets op te halen of
te verplaatsen. De commissie overweegt hiertoe het volgende.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn, wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen, niet wenselijk geacht en zou in feite leiden tot het gedogen van
overtredingen. Dat de eigenaar van de fiets niet binnen die termijn de overtreding ongedaan heeft
kunnen maken in verband met bijvoorbeeld werk, doet daar niet aan af. Bovendien heeft de
Rechtbank Amsterdam met de uitspraak van 26 september 2018 te kennen gegeven dat het
verlenen van een begunstigingstermijn van één uur niet onredelijk is, in het geval van binnen het
aangewezen gebied buiten de daarvoor bestemde voorziening geparkeerde fietsen.2

[NAAM] merkt op dat het apart is dat haar fiets alleen is verwijderd. Er stonden meerdere keren
namelijk ook normale fietsen op deze eventuele plaatsen voor bakfietsen. De commissie
overweegt hiertoe het volgende.

[NAAM] geeft aan dat andere in overtreding staande fietsen niet zijn verwijderd. [NAAM]
beroept zich daarmee op het gelijkheidsbeginsel. Overwogen wordt dat dit beroep op het
gelijkheidsbeginsel niet slaagt. De handhavingscapaciteit is beperkt en daarom kunnen niet alle
fietsen die niet correct geparkeerd zijn tegelijkertijd worden verwijderd. Dat andere fietsen niet
zijn verwijderd, leidt er niet toe dat bezwaarde haar fiets onterecht is verwijderd.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mw. [NAAM] Rb Amsterdam, 26 september 2018, ECLI:NL:RBAMS:2018:751