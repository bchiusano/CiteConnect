Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Zaaknummer   JB.19.013467.001
Datum        23 januari 2020
Onderwerp    Advies naar aanleiding van het bezwaarschrift van [NAAM] college,

1. Inleiding
Op 10 september 2019 om 08.16 uur heeft de handhaver, namens u, de fiets van [NAAM]
(hierna: bezwaarde) verwijderd uit het gebied rond het NS-station Amsterdam Amstel
(Julianaplein) en opgeslagen bij het Fietsdepot. De fiets van bezwaarde stond volgens het besluit
niet geparkeerd in de daarvoor bestemde voorziening. Het besluit is op 10 september 2019 om
06.50 uur bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  Het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat hij op 10 september 2019 om 05.40 uur de fiets wilde parkeren in
de fietsenstalling bij het NS-station Amstel. De stalling bleek op dat moment gesloten-
. [NAAM] moest zijn trein halen en heeft toen als alternatief de fiets vastgemaakt aan
een nabijgelegen boom-
.  De fiets veroorzaakte volgens bezwaarde geen overlast voor het langslopende publiek-
. [NAAM] geeft aan dat hij niet eerst gewaarschuwd is geweest dat de fiets daar niet
geparkeerd mocht staan-
. [NAAM] wenst het bedrag ? 22,50 voor de door hem aan het Fietsdepot betaalde
administratiekosten en ? 14,95 voor de reparatiekosten van zijn (ketting)slot vergoed.

4. Horen van bezwaarde
Op 22 januari 2020 heeft bezwaarde tijdens een hoorzitting toelichting op het bezwaarschrift
gegeven. Samengevat heeft bezwaarde het volgende opgemerkt.
. [NAAM] was vroeg in de ochtend op het NS-station Amstel aangekomen. De
fietsenstalling bij het station bleek dicht te zijn. [NAAM] wilde zijn nieuwe fiets goed
vastzetten om diefstal te voorkomen. [NAAM] geeft aan dat de onbewaakte
fietsenstalling tegenover het station er op dat moment al niet meer was. Hij merkt op dat
hij de fiets mogelijk 200 meter verderop neer kon zetten bij Dauphine, maar dat hij dan
zijn trein niet meer zou halen. De trein zou binnen 10 minuten vertrekken-
.  Hij besloot daarom de fiets voor het NS-station Amstel neer te zetten met een
(ketting)slot om de boom, lettende op de looprichting van de voetgangers zodat de fiets
niemand in de weg stond-
.  Toen bezwaarde 's avonds rond 21.30 uur terug kwam op het station, was de fiets weg-
. [NAAM] dacht eerst dat de fiets was gestolen. [NAAM] werd geadviseerd om
contact op te nemen met het Fietsdepot. Uit het eerste contact met het Fietsdepot bleek
niet dat de fiets daar stond. Hij is toen op 12 september 2019 langs het Fietsdepot gegaan
en daar was de fiets wel terug te vinden-
. [NAAM] vraagt zich af hoe men van het verbod om de fiets buiten voorziening te
parkeren kan weten. Hij heeft de tegel voor het station niet gezien, omdat het donker
was. Ook de informatieborden had bezwaarde niet opgemerkt-
. [NAAM] geeft aan dat de begunstigingstermijn kort is. Veel mensen die van het station
gebruik maken, zullen volgens bezwaarde niet binnen één uur terugkeren-
. [NAAM] geeft aan dat het onrechtvaardig voelt. Hij heeft de informatieborden niet
gezien en er was geen waarschuwing gegeven. Hij heeft zijn fiets zo goed mogelijk
neergezet. Hij zag geen andere manier om het op te lossen-
. [NAAM] heeft de administratiekosten van ? 22,50 betaald en zag ook dat het
(ketting)slot was doorgeknipt. Er is één schakel tussenuit. Hij heeft een hangslot gekocht
van ? 14,95 zodat hij de fiets weer veilig kan parkeren. Deze kosten wenst bezwaarde
vergoed.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek of fietsvak) mogen worden
geparkeerd. Door het intensief gebruik en hoge fietsparkeerdruk is het gebied rond het NS-station
Amsterdam Amstel door het college van burgemeester en wethouders aangewezen als gebied
waarin het verboden is om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod op buiten de rekken te
parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond geparkeerd naast een boom,
en niet in een daarvoor bestemde fietsenvoorziening.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 10 september 2019 om 06.50 uur is aangebracht, en dat de fiets op dezelfde dag om
08.16 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] geeft aan dat hij op 10 september 2019 om 05.40 uur de fiets wilde parkeren in de
fietsenstalling bij NS-station Amstel. De stalling bleek op dat moment gesloten. [NAAM] geeft
aan dat de onbewaakte fietsenstalling tegenover het station er op dat moment niet meer was. Hij
geeft aan dat hij de fiets mogelijk 200 meter verderop neer kon zetten, maar dan zou hij zijn trein
niet meer halen. [NAAM] heeft toen als alternatief de fiets vastgemaakt aan een nabijgelegen
boom. De commissie overweegt hiertoe het volgende.

Overwogen wordt dat, indien een fietsenstalling op de betreffende locatie vol of gesloten is, dit
nog niet betekent dat de fiets buiten een fietsvoorziening geparkeerd mag worden. Vaak is er,
zoals bezwaarde ook heeft aangegeven, in de nabije omgeving nog wel een voorziening waar wel
ruimte is om de fiets te parkeren. [NAAM] heeft ervoor gekozen om de fiets buiten de
voorziening te parkeren vanwege het halen van de trein. De commissie overweegt dat het risico

van verwijdering, verbonden aan het parkeren van de fiets buiten de daarvoor bestemde
voorziening, voor rekening van bezwaarde komt.

Verder geeft bezwaarde aan dat de fiets geen overlast voor het langslopende publiek
veroorzaakte. De commissie overweegt hiertoe het volgende

De commissie herhaalt dat de plek waar bezwaarde zijn fiets heeft geparkeerd onder het
aangewezen gebied valt. Dit betekent dat fietsen die buiten de daarvoor bestemde
parkeervoorziening staan geparkeerd, kunnen worden verwijderd. Het veroorzaken van overlast of
hinder is geen vereiste. De fiets mocht dus verwijderd worden.

[NAAM] geeft daarnaast aan dat hij niet eerst is gewaarschuwd dat de fiets daar niet
geparkeerd mocht staan. Hij heeft de tegel voor het station niet gezien, omdat het donker was.
Ook de informatieborden had bezwaarde niet opgemerkt. De commissie overweegt hiertoe het
volgende.

De commissie herhaalt dat in het aangewezen gebied het verboden is fietsen buiten een
parkeervoorziening te plaatsen. Door middel van informatieborden en stoeptegels wordt gewezen
op het verbod op buiten de rekken te parkeren. Het zijn echter niet de borden of de tegels die het
parkeerverbod in het leven roepen. Het is de bevoegdheid in de APV en het Aanwijzingsbesluit die
maken dat er een bepaald beleid geldt in een gebied.2 Daarnaast merkt de commissie op dat,
volgens de uitspraak van Rechtbank Den Haag van 10 oktober, de sticker op de fiets het besluit is.3
Op de foto's die op het moment van verwijderen van de fiets door de handhaver zijn gemaakt, is te
zien dat de fiets van bezwaarde voorzien was van een sticker. Op de sticker staat vermeld dat de
fiets in overtreding staat en verwijderd kan worden vanaf 10 september 2019 om 07.50 uur. Uit het
constateringsformulier blijkt dat de fiets op 10 september 2018 om 08.16 uur is verwijderd. Hieruit
volgt dat het verbod om de fiets buiten de daarvoor bestemde voorziening te parkeren voor
bezwaarde kenbaar had kunnen zijn. Daarnaast stelt de commissie vast dat bezwaarde een
correcte begunstigingstermijn is gegeven om de geconstateerde overtreding ongedaan te maken.

[NAAM] merkt verder op dat de begunstigingstermijn kort is. [NAAM] geeft aan dat veel
mensen die van het station gebruik maken niet binnen één uur terug zullen keren. De commissie
overweegt hiertoe het volgende.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. De
commissie merkt op dat de begunstigingstermijn een gestandaardiseerde termijn is waarbinnen
een overtreder de overtreding zelf ongedaan kan maken. Dat de overtreder daartoe feitelijk niet in
staat was door bijvoorbeeld een werkafspraak, doet daar niet aan af. Dit standpunt wordt
bevestigd door een uitspraak van de Rechtbank Den Haag.4 Een langere begunstigingstermijn
wordt gelet op de druk op de openbare ruimte in het gebied en de aanzuigende werking van

2 Raad van State, 2 juli 2014, ECLI:NL:RVS:2014:2398.
3 Rechtbank Den Haag, 10 oktober 2016, ECLI:RBDHA:2016:12168.
4 Rechtbank Den Haag, 10 oktober 2016, ECLI:NL:RBDHA:2016:12168.

verkeerd geparkeerde fietsen niet wenselijk geacht en zou in feite leiden tot het gedogen van
overtredingen.

[NAAM] geeft tot slot aan dat het onrechtvaardig voelt. Hij heeft de informatieborden niet
gezien en er was geen waarschuwing gegeven. Hij heeft zijn fiets zo goed mogelijk neergezet. Hij
zag geen andere manier om het op te lossen. De commissie overweegt hiertoe het volgende.

De commissie merkt op dat het spijtig is dat het voor bezwaarde onrechtmatig voelt en twijfelt
niet aan de goede intenties van bezwaarde. Dit leidt er echter niet toe dat de bezwaren
gehonoreerd kunnen worden. Juist in gebieden als het gebied rond NS-Station Amsterdam Amstel
is de parkeerdruk dusdanig hoog dat strikte handhaving van groot belang is. Dit betekent dat het
maken van uitzonderingen de verkeerssituatie in een dergelijk gebied niet ten goede komt. De
beste oplossing in situaties als de onderhavige, is het verder weg van het stationsgebied parkeren
van de fiets.

6.3 Ten aanzien van de kostenvergoeding
[NAAM] wenst het bedrag van ? 22,50 voor de administratiekosten aan het Fietsdepot en ?
14,95 voor de reparatiekosten van zijn (ketting)slot vergoed. De commissie overweegt hiertoe het
volgende.

Ten aanzien van de door bezwaarde betaalde administratiekosten van ? 22,50 en de kosten voor
het opengebroken (ketting)slot van ? 14,95 wordt overwogen dat bezwaarde alleen in aanmerking
komt voor een vergoeding, indien blijkt dat niet de juiste procedure voor verwijdering is gevolgd.
Hiervan is geen sprake. De commissie adviseert dan ook om geen kostenvergoeding toe te
kennen.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mw. [NAAM]