Advies van de bezwaarschriftencommissie Juridisch Bureau

Aan           Het college van burgemeester en wethouders van Amsterdam
Zaaknummer    JB.19.005756.001
Datum         27 mei 2019
Onderwerp     Advies naar aanleiding van het bezwaarschrift van mevrouw [NAAM]

Geacht college,

1. Inleiding
Op 5 maart 2019 heeft de handhaver, namens u, de fiets van mevrouw [NAAM] (hierna: bezwaarde)
verwijderd van de locatie Abbenesstraat en opgeslagen bij het Fietsdepot. De fiets stond volgens het
besluit langer dan zes weken onafgebroken op dezelfde plaats geparkeerd. Het besluit is volgens het
constateringsformulier op 29 januari 2019 bekendgemaakt.

Tegen dit besluit is een bezwaarschrift ingediend. Het bezwaarschrift heeft als poststempel 9 april
2019. Bij brief van 15 april 2019 is de ontvangst van het bezwaarschrift bevestigd.

2. Ontvankelijkheid
Alvorens het bezwaarschrift inhoudelijk kan worden behandeld, dient beoordeeld te worden of het
bezwaarschrift ontvankelijk is. De commissie overweegt daartoe het volgende.

Volgens de uitspraak van 10 oktober 2016 Rechtbank Den Haag1 is de sticker op de fiets het
besluit. Het besluit is bekend gemaakt op 29 januari 2019. De termijn voor het indienen van het
bezwaarschrift ving aan op 30 januari 2019. Gelet op artikel 6:7 jo. 6:8 van de Algemene wet
bestuursrecht (hierna: Awb) was 12 maart 2019 de laatste dag waarop het bezwaarschrift kon
worden ingediend. Het bezwaarschrift heeft als poststempel 9 april 2019. Daarmee staat vast dat
het bezwaarschrift niet tijdig is ingediend.

De vraag is vervolgens of de termijnoverschrijding verschoonbaar is te achten. Slechts in zeer
bijzondere gevallen wordt het bezwaarschrift bij te late indiening in behandeling genomen.
Bezwaarde moet dan aantonen dat het haar niet aan te rekenen is, dat zij te laat is met haar
bezwaarschrift.

Bij brief van 15 april 2019 is bezwaarde in de gelegenheid gesteld om schriftelijk te laten weten
waarom het bezwaarschrift te laat is ingediend. [NAAM] heeft op 22 mei 2019 telefonisch
toegelicht waarom zij te laat was. Hierbij heeft zij aangegeven dat zij dacht dat ze het
bezwaarschrift binnen zes weken na het ophalen van de fiets moest indienen. [NAAM] dacht
dat zij tijdig een bezwaarschrift had ingediend.

1 ECLI:NL:RBDHA:2016:12168

Tevens was bezwaarde bij het indienen van het bezwaarschrift afhankelijk van andere mensen.
Bezwaarde heeft zelf geen printer en omdat er via de post bezwaar ingediend moest worden,
moesten andere mensen haar bezwaarschrift uitprinten. Daarnaast sloop er meerdere keren een
foutje in de brief, waarna deze opnieuw moest worden geprint. Hierdoor is er wat tijd overheen
gegaan.

Daarnaast heeft bezwaarde in dit gesprek, kort samengevat, benadrukt dat er geen sticker op de
fiets was aangebracht en dat het niet kan kloppen dat de fiets voor een langere periode dan zes
weken ongebruikt geparkeerd stond.

De commissie overweegt hiertoe het volgende. Uit het constateringsformulier blijkt dat het besluit
is middels een sticker op 29 januari 2019 bekendgemaakt. Op deze sticker wordt verwezen naar de
website, waar de bezwaarprocedure staat uitgelegd. Ondanks dat bezwaarde aangeeft deze
sticker niet te hebben gezien gaat de commissie ervan uit dat de sticker op de fiets is aangebracht,
zoals wordt vermeld op het constateringsformulier.

Daarnaast staat de bezwaarprocedure ook uitgelegd op het kennisgevingsbesluit, het
ophaalbewijs van de fiets, dat aan bezwaarde is uitgereikt bij het Fietsdepot. Hier staat duidelijk in
aangegeven dat het bezwaarschrift binnen zes weken na aanbreng van de sticker moet worden
ingediend. [NAAM] heeft na het ophalen van de fiets nog vier weken gewacht met het indienen
van een bezwaarschrift.

Gelet op het bovenstaande is niet gebleken dat het bezwaarde niet aangerekend kan worden dat
er niet tijdig bezwaar is ingediend.

3. Advies
Op grond van het vorenstaande adviseert de commissie u:
-  Het bezwaarschrift van 9 april 2019 niet-ontvankelijk te verklaren-
-  Het bestreden besluit in stand te laten.

Adviseur,

[NAAM]