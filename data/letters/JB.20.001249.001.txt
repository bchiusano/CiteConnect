Advies van de bezwaarschriftencommissie Juridisch Bureau
Aan           Het college van burgemeester en wethouders van de gemeente Amsterdam
Zaaknummer    JB.20.001249.001
Datum         22 juni 2020
Onderwerp     Advies naar aanleiding van het bezwaarschrift van de heer [NAAM]

Geacht college,

1. Inleiding
Op 21 januari 2020 om 10.18  uur heeft de handhaver, namens u, de fiets van de heer [NAAM]
(hierna: bezwaarde) verwijderd uit het gebied rond het NS-station Amsterdam Centraal (De
Ruijterkade) en opgeslagen bij het Fietsdepot. De fiets van bezwaarde stond volgens het besluit niet
geparkeerd in de daarvoor bestemde voorziening. Het besluit is op 21 januari 2020 om 08.40 uur
bekendgemaakt. Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren uit het bezwaarschrift als volgt:
. [NAAM] voert aan dat hij in Amsterdam Noord woont en normaal gesproken op de
drijvende stalling aan de Ruijterkade zijn fiets parkeert. Vervolgens neemt hij de pont,
maar op 21 januari 2020 kon hij zijn fiets nergens kwijt. Daarom heeft bezwaarde zijn fiets
aan de zijkant in de stalling netjes in de achterkant geparkeerd.
. [NAAM] begrijpt het standpunt van de gemeente om verkeerd geparkeerde fietsen te
verwijderen, maar hij is ook van mening dat de gemeente moet zorgen voor voldoende
parkeerplekken. [NAAM] moet immers ook naar zijn werk.
. [NAAM] geeft ook aan dat hij zijn fiets weliswaar buiten het rek heeft geparkeerd, maar
zodanig dat anderen daar door geen hinder zouden ondervinden. Volgens bezwaarde
stond zijn fiets niet midden op straat of langs een boom.
. [NAAM] is het tot slot niet eens dat zijn dure fietsslot is doorgeknipt en dat hij een
bedrag moest betalen om zijn fiets op te halen.

4. Horen van bezwaarde
Op 10 juni 2020 is er telefonisch contact geweest met bezwaarde. [NAAM] heeft ingestemd
met telefonisch horen. [NAAM] heeft zijn bezwaren herhaald en samengevat het volgende
aangevoerd:
.  Op 21 januari 2020 was er geen plek op drijvende stalling, waar bezwaarde altijd zijn fiets
plaatst. Op andere plekken op korte afstand was er ook geen plek meer. De fiets is door
bezwaarde geplaatst op een plek waar niemand anders er last van kon hebben.
. [NAAM] is van mening dat de situatie overdreven. Tegenover de locatie zit een
treinstation. Een uur voor de begunstigingstermijn is tekort en bezwaarde vindt dat men
een dag de tijd moet krijgen om een fiets te verplaatsen. Men gaat immers naar werk en
komt dan later terug.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek) mogen worden geparkeerd.
Door het intensief gebruik en hoge fietsparkeerdruk is het gebied rond het NS-station Amsterdam
Centraal door het college van burgemeester en wethouders aangewezen als gebied waarin het
verboden is om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de rekken
te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond naast een reling bij het
water geplaatst en niet binnen een aangewezen fietsenrek. Voor een handhaver is bepalend hoe
hij de fiets aantreft.

Overtreding van artikel 4.27 lid 4 van de APV staat hiermee vast.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 21 januari 2020 om 08. 40 uur is aangebracht, en dat de fiets op 21 januari 2020 om
10.18 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde voert aan dat er geen plek meer was bij de fietsvoorziening aan de Ruijterkade. Ook
was er op korte afstand geen fietsvoorziening. Overwogen wordt dat indien er op de betreffende
locatie geen vrije plek voorhanden is, dit nog niet betekent dat een fiets buiten het rek mag
worden geplaatst. Er is echter op verdere loopafstand van het gebied rond NS-station Amsterdam
Centraal vaak nog wel een voorziening te vinden waar wel ruimte is om de fiets te parkeren.

Het is tevens bekend dat de fietsparkeerdruk is het gebied rond NS-station Amsterdam Centraal
hoog is. Daarbij wordt er hard gewerkt aan het uitbreiden van fietsenstallingen op bekende
knelpunten. In 2020 zullen er 40.000 extra stallingsplekken zijn ten opzichte van 2015. Een deel
hiervan is thans reeds gerealiseerd.2

Bezwaarde voert ook aan dat hij zijn fiets aan de zijkant van de fietsenstalling netjes achteren
geparkeerd heeft geplaatst en dat geen ander persoon hinder door zijn fiets kon ondervinden. De
plek waar bezwaarde zijn fiets heeft geparkeerd, valt onder het aangewezen gebied. Dit betekent
dat fietsen die buiten de daarvoor bestemde parkeervoorziening staan geparkeerd, kunnen
worden verwijderd. Het veroorzaken van hinder is hiervoor geen vereiste.

Tot slot is bezwaarde van mening dat de begunstigingstermijn niet lang genoeg is voor fietsers om
hun fiets te verplaatsen. Indien een fiets in een aangewezen gebied buiten een fietsvoorziening
wordt aangetroffen, dient de eigenaar vanaf het aanbrengen van de sticker één uur de tijd krijgt
om de fiets te verwijderen. Een begunstigingstermijn van één uur wordt voldoende geacht om de
overtreder in staat te stellen de overtreding ongedaan te maken. Een langere
begunstigingstermijn wordt gelet op de druk op de openbare ruimte in het gebied en de
aanzuigende werking van verkeerd geparkeerde fietsen niet wenselijk geacht en zou in feite leiden
tot het gedogen van overtredingen. Dat de eigenaar van de fiets niet binnen die termijn de
overtreding ongedaan heeft kunnen maken in verband met bijvoorbeeld werktijden, doet daar

2 Gemeente Amsterdam, 'Kader Fietsparkeren: meer plek in het rek', 22 mei 2015, https://www.amsterdam.nl/parkeren-
verkeer/fiets/kader-fietsparkeren/.

niet aan af. Bovendien heeft de Rechtbank Amsterdam met de uitspraak van 28 februari 2017 te
kennen gegeven dat het verlenen van een begunstigingstermijn van één uur niet onredelijk is, in
het geval van binnen het aangewezen gebied buiten de daarvoor bestemde voorziening
geparkeerde fietsen.3

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mw. [NAAM]

3 Rb Amsterdam, 28 februari 2017, ECLI:NL:RBAMS:2017:113