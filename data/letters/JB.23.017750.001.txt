Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.23.017750.001
Datum         4 maart 2024
Onderwerp     Advies naar aanleiding van het bezwaarschrift van [NAAM]

Geacht college,

1. Inleiding
Op 16 oktober 2023 om 09:35 uur heeft de handhaver, namens u, de fiets van [NAAM]  (hierna:
bezwaarde) verwijderd uit het gebied rond het NS-station Amsterdam Zuid (Gustav Mahlerlaan) en
opgeslagen bij het Fietsdepot. De fiets van bezwaarde stond volgens het besluit niet geparkeerd in de
daarvoor bestemde voorziening. Het besluit is op 16 oktober 2023 om 08:00 uur bekendgemaakt.
Tegen dit besluit is tijdig een bezwaarschrift ingediend.

2. Advies
De commissie adviseert u:
?  het bezwaarschrift ontvankelijk te verklaren-
?  het bezwaar ongegrond te verklaren-
?  het bestreden besluit in stand te laten-
?  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de gronden uit het bezwaarschrift als volgt:
?  [NAAM]  geeft aan dat op 12 oktober zij met de fiets heeft gereisd van Gerard Doustraat
tot het Gustav Mahlerplein vanwege een afspraak om 17:30 uur.
?  [NAAM]  geeft aan dat toen zij een uur later weer terug wilde fietsen, zij ontdekte dat de
achterband  van  haar  fiets  lekgestoken  was  buiten  het  gebouw  waarin  zij  zich  bevond.
Hierdoor kon zij de fiets niet mee terug nemen.
?  [NAAM]  geeft aan dat zij besloot haar fiets buiten het gebouw te plaatsen, waar vele
andere fietsen stonden, en deze op het vroegst mogelijke moment weer op te halen. Dit
was op maandag 16 oktober 2023 om 18:00 uur na haar werk.
?  [NAAM]  geeft aan dat bij aankomst op Mahlerplein, haar fiets echter was verdwenen.
?  [NAAM]  geeft aan dat zij het ongelooflijk vindt dat haar fiets buiten een kantoorgebouw
lekgestoken wordt, en wanneer zij deze uit overmacht laat staan op een plek waar meer
dan dertig andere fietsen staan, de fiets wordt weggehaald en haar dit wordt aangerekend.
?  [NAAM]   geeft  aan  dat  zij de  overlast  van  fietsen  voor  de  gemeente begrijpt,  maar
betoogt dat dit niet de bedoeling kan zijn.

4. Horen van bezwaarde
Op 27 februari 2023 is er telefonisch contact geweest met bezwaarde. [NAAM]  heeft ingestemd
met telefonisch horen. [NAAM]  heeft samengevat het volgende aangevoerd:
?  [NAAM]  gaf aan dat zij vanwege lekke banden de fiets niet kon verplaatsen en dat de
fietsenwinkel al gesloten was.
?  [NAAM]  herhaalde dat er heel veel fietsen stonden.
?  [NAAM]  verklaarde dat de fiets een dag of twee dagen later al weg was.
?  [NAAM]  gaf aan dat de locatie overkwam alsof het een parkeerplek was. Er stonden daar
ook paaltjes waar de fiets tegenaan gezet kon worden.
?  [NAAM]   gaf  aan  dat  er  ook  geen  bebording  was  die  aangaf  dat  fietsen  daar  niet
geparkeerd mochten worden.
?  [NAAM]   verklaarde  dat  de  locatie  aan  de  andere  kant  van  het  station  was  en  ver
ervandaan. Daarom was zij er niet van op de hoogte dat het parkeerverbod, om fietsen
buiten een fietsvoorziening te plaatsen, gold op de betreffende locatie.
?  [NAAM]  gaf aan dat dit alles tezamen reden was om bezwaar in te dienen.
?  [NAAM]  verklaarde tot slot dat haar fiets al eens eerder was verwijderd. Toen heeft zij
geen bezwaar gemaakt omdat de verwijdering terecht was, maar dit keer niet.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van  de  veiligheid  en ter  voorkoming van  hinder  een gebied  worden  aangewezen waarin  fietsen
uitsluitend in de daarvoor bestemde voorziening mogen worden geparkeerd. Door het intensief
gebruik  en  hoge  fietsparkeerdruk  is  het  gebied  rond  het  NS-station Amsterdam  Zuid door  het
college van burgemeester en wethouders aangewezen als gebied waarin het verboden is om fietsen
buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene wet
bestuursrecht (Awb). Op grond hiervan kunt u een overtreding zelf beëindigen door het meevoeren
en opslaan van de fiets, nadat u de betrokkene in de gelegenheid heeft gesteld zelf de overtreding
op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen.

1 Gemeenteblad van 3 mei 2016,nr 55896, “ Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren”.

Dit  verbod  wordt  gehandhaafd  teneinde  de  voetgangers  die  van  het  station  gebruik  maken  de
ruimte te geven. Door middel van informatieborden wordt gewezen op het verbod om buiten de
rekken te parkeren.

Uit het constateringsformulier en de foto’s die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond op het trottoir en tegen een
boom aan geparkeerd. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 16 oktober 2023 om 08:00 uur is aangebracht, en dat de fiets op 16 oktober 2023 om
09:35 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde voert samengevat aan dat zij niet wist dat zij haar fiets niet buiten de daartoe bestemde
fietsvoorzieningen mocht parkeren op onderhavige locatie. Er stonden heel veel fietsen, paaltjes
om je fiets aan vast te maken en de locatie is ver van het station gelegen. [NAAM]  voert daarbij
aan dat er geen bebording aanwezig is op onderhavige locatie, waarmee wordt gewezen op het
betreffende verbod. De commissie overweegt hiertoe het volgende.

De commissie stelt vast dat uit het constateringsformulier en de foto's, die door Handhaving zijn
gemaakt  op  het  moment  van  verwijdering  van  de  fiets,  blijkt  dat  de  fiets  niet  in  de  daarvoor
bestemde fietsvoorziening stond geparkeerd. De fiets stond namelijk op het trottoir en tegen een
boom  geparkeerd.  Voor  een  handhaver  is  bepalend  hoe  hij  de  fiets  aantreft.  De  plek  waar
bezwaarde haar fiets heeft geparkeerd, valt daarbij onder het aangewezen gebied. Dit betekent dat
fietsen  die  buiten  de  daarvoor  bestemde parkeervoorziening  staan  geparkeerd,  kunnen worden
verwijderd.

Dat de aanwezigheid van andere fietsen of de natuurlijke inrichting van het gebied bij bezwaarde
de veronderstelling heeft gewekt dat het haar was toegestaan om de fiets op deze locatie achter te
laten, is betreurenswaardig maar doet niets af aan het feit dat de fiets van bezwaarde in overtreding
stond. De commissie  overweegt  bovendien  dat  door middel van  informatieborden  alleen wordt
gewezen op het verbod om buiten de rekken te parkeren. Maar, het zijn niet de borden die het
parkeerverbod in het leven roepen. Het is de bevoegdheid in de APV en het Aanwijzingsbesluit die
maken dat er een bepaald regime geldt in het gebied.

Het al dan niet aanwezig zijn van een bord doet daarom niet af aan de geldende regels, waarbij
wordt verwezen naar de uitspraak van de Afdeling bestuursrechtspraak van de Raad van State van
2 juli 2014.2

Van een verkeersdeelnemer mag worden verwacht dat hij of zij onderzoek doet naar de ter plaatse
geldende verkeerssituatie. Het feit dat bezwaarde heeft nagelaten om zich vooraf te oriënteren op
de  parkeermogelijkheden  van  fietsen  in  het  gebied  rond  het  station  en  haar  fiets  buiten  een
voorziening heeft geparkeerd, komt naar het oordeel van de commissie voor haar eigen rekening.

Bezwaarde  geeft  aan  dat  de  fiets  al  na een  of  twee dagen  is verwijderd.  Hiertoe  overweegt  de
commissie als volgt.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt, gelet
op  de  druk  op  de  openbare  ruimte  in  het  gebied  en  de  aanzuigende  werking  van  verkeerd
geparkeerde fietsen, niet wenselijk geacht en zou in feite leiden tot het gedogen van overtredingen.
Dat de eigenaar van de fiets niet binnen die termijn de overtreding ongedaan heeft kunnen maken,
doet aan het voorgaande niets af.

Bovendien heeft de Rechtbank Amsterdam met de uitspraak van 26 september 2018 te kennen
gegeven dat het verlenen van een begunstigingstermijn van één uur niet onredelijk is, in het geval
van binnen het aangewezen gebied buiten de daarvoor bestemde voorziening geparkeerde fietsen.3

7  Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden  besluit in  stand  dient  te  blijven.  [NAAM]   komt niet in  aanmerking  voor  een
kostenvergoeding.

Adviseur,

Dhr. [NAAM]

2 Raad van State 2 juli 2014, ECLI:NL:RVS:2014:2398.
3 Rb Amsterdam, 26 september 2018, ECLI:NL:RBAMS:2018:751