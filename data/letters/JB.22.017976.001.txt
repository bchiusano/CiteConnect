Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Dossiernummer JB.22.017976.001 en JB.22.017983.001
Datum        5 december 2022
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 24 oktober 2022 heeft de handhaver, namens u, de fiets van [NAAM] (hierna: bezwaarde)
van de locatie Gibraltarstraat te Amsterdam en opgeslagen bij het Fietsdepot. De fiets was
volgens het besluit met barcode 1000793664 een verwaarloosde fiets. Het besluit is op 20
september 2022 bekendgemaakt.

Op 24 oktober 2022 heeft de handhaver, namens u, de fiets van [NAAM] (hierna: bezwaarde)
van de locatie Doggersbankstraat te Amsterdam en opgeslagen bij het Fietsdepot. De fiets was
volgens het besluit met barcode 1000337410 een verwaarloosde fiets. Het besluit is op 26
september 2022 bekendgemaakt.

Tegen deze besluiten is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar gegrond te verklaren-
.  de bestreden besluiten in te trekken-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. Bezwaren
Samengevat luiden de bezwaren in het bezwaarschrift als volgt:
. [NAAM] voert aan dat er geen stickers op de fietsen zijn geplakt, waardoor haar als
eigenaar de tijd is ontnomen om de fietsen op te kunnen knappen of rijtechnisch klaar te
kunnen maken. Terwijl hier volgens bezwaarde in de regelgeving twee weken voor staat.
. [NAAM] stelt niet de tijd te hebben gehad om de fietsen op te knappen en deze
rijtechnisch klaar te maken.

4. Horen van bezwaarde
Van 3 november 2022 tot en met 23 november 2022 heeft er een e-mailwisseling plaatsgevonden
tussen bezwaarde en de behandelend jurist van het bezwaarschrift. [NAAM] heeft de
aangevoerde bezwaren herhaald en benadrukt. [NAAM] heeft haar bezwaren als volgt
toegelicht:
. [NAAM] voert aan dat de fietsvoorzieningen niet voldoende zijn voor alle bewoners.
. [NAAM] stelt dat de fietsen en de sloten onrechtmatig van haar zijn ontvreemd, zij stelt
de schade op ? 2000,-.
.  Verder houdt bezwaarde de gemeente verantwoordelijk voor de door haar geleden
schade, te weten: immateriële schade, materiële schade, gevolgschade,
zelfwerkzaamheid, vervagingschade, vertraging schade, kosten zonder nut,
toekomstschade, financiële schade en eveneens aansprakelijk voor de bijkomende
buitengerechtelijke kosten.
.  Tot slot voert bezwaarde aan dat zij pas de stickers ontving na het eerste mailcontact.
[NAAM] heeft dan ook sterk het idee dat de foto's zijn bewerkt.
. [NAAM] wenst graag een klacht in te dienen tegen de behandelend jurist en de
betreffende handhaver.

5. Juridisch kader
Ingevolge artikel 4.27 lid 2 onder b van de Algemene Plaatselijke Verordening (APV) is het
verboden fietsen of bromfietsen, die rijtechnisch in onvoldoende staat van onderhoud en in een
kennelijke verwaarloosde toestand verkeren, op of aan de weg te laten staan.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
De openbare ruimte is schaars en daarom niet bedoeld voor het opslaan van goederen die niet
gebruikt worden. Verwaarloosde fietsen nemen niet alleen schaarse fietsparkeerruimte in, ze doen
ook afbreuk aan het aanzien van de openbare ruimte. Een fiets is verwaarloosd als de fiets
rijtechnisch in onvoldoende staat van onderhoud én in een kennelijk verwaarloosde toestand
verkeert. Rijtechnisch in onvoldoende staat van onderhoud betekent dat er niet direct op gefietst
kan worden. In kennelijk verwaarloosde toestand betekent dat duidelijk is dat de fiets niet
gebruikt of onderhouden wordt. De eigenaar zou de fiets nog wel kunnen laten repareren, maar
neemt daar kennelijk niet de moeite voor.

Uit de toelichting van Handhaving blijkt dat beide banden van de fietsen leeg waren. Daarnaast
was er bij de fiets met barcode 1000337410 tevens sprake van defecte remmen. Dit blijkt ook uit de
foto's die door de handhaver zijn gemaakt. Er kon dus niet direct op de fietsen gefietst worden en
de fietsen werden niet gebruikt of onderhouden. Overwogen wordt dat vaststaat dat de fietsen
rijtechnisch gezien zich in onvoldoende staat bevinden. Echter, is niet gebleken dat de fietsen zich
in dusdanige verwaarloosde toestand bevonden. In dit specifieke geval kan daarom niet met
zekerheid gesteld worden dat de juiste procedure is gevolgd. De commissie adviseert daarom het
bezwaar gegrond te verklaren. [NAAM] komt in beginsel in aanmerking voor een
kostenvergoeding.

6.2 Ten aanzien van de bezwaren
De commissie merkt op dat, nu het bezwaarschrift gericht tegen de besluiten gegrond is, de
bezwaren gericht tegen de verwijdering van de fietsen verder buiten beschouwing zullen worden
gelaten.

6.3 Ten aanzien van de kosten
Bezwaarde verzoekt om een kostenvergoeding van ? 2000,- voor het ontvreemden van haar fiets
en de bijbehorende sloten. Het volgende wordt hiertoe overwogen.

Overwogen dat bezwaarde alleen in aanmerking komt voor een vergoeding, indien blijkt dat niet
de juiste procedure voor verwijdering is gevolgd. Gebleken is dat in dit specifieke geval niet de
juiste procedure is gevolgd. In beginsel komt bezwaarde in aanmerking voor een
kostenvergoeding.

Bezwaarde heeft een schadebeperkingsplicht, dat wil zeggen dat zij binnen redelijke grenzen
maatregelen moet nemen ter voorkoming of beperking van schade.

Er is geen aanleiding om tegemoet te komen aan hetgeen bezwaarde heeft verzocht. Gelet op het
feit dat bezwaarde haar fietsen niet heeft opgehaald bij het Fietsdepot, kan er niet gesteld worden
dat er sprake is van ontvreemding. Er kan tevens niet met zekerheid vastgesteld worden dat de
doorgeslepen sloten onbruikbaar zijn. De verantwoordelijkheid om de fietsen op tijd op te halen
van het Fietsdepot ligt bij bezwaarde en dient bij bezwaarde te blijven. De kosten voor het ophalen
of thuisbezorgen van de fietsen had bezwaarde middels deze bezwaarprocedure vergoed kunnen
krijgen. Dit geldt ook voor eventuele opgelopen schade, mits kan worden onderbouwd dat de
schade het gevolg is van de verwijdering.

Met het Fietsdepot was afgesproken dat de fietsen van bezwaarde in eerste instantie tot en met 9
december 2022 bewaard zouden blijven. Dit is per e-mail van 10 november 2022 gecommuniceerd
aan bezwaarde. Uit navraag is gebleken dat bezwaarde de fietsen op 23 november 2022 nog niet
had opgehaald bij het Fietsdepot. In overleg met het Fietsdepot is de bewaartermijn opnieuw
verlengd, ditmaal tot en met 31 januari 2023. Dit is wederom per e-mail van 23 november 2022 aan
bezwaarde gecommuniceerd. In deze e-mail is tevens aan bezwaarde aangegeven dat indien zij
verzuimt om de fietsen tijdig op te halen, de hieruit vloeiende gevolgen dan ook voor haar risico
dienen te blijven. Hierom adviseert de commissie om geen kostenvergoeding toe te kennen.

Verder wenst bezwaarde een schadevergoeding voor de volgens haar geleden schades:
immateriële schade, materiële schade, gevolgschade, zelfwerkzaamheid, vervagingschade,
vertraging schade, kosten zonder nut, toekomstschade, financiële schade en
eveneens aansprakelijk voor de bijkomende buitengerechtelijke kosten. Hiertoe wordt als volgt
overwogen.

Overwogen wordt dat de tijd die iemand kwijt is met het schrijven van het bezwaar en alles wat
daaruit voortvloeit gevolg is van deelname aan het maatschappelijk verkeer. Uit de jurisprudentie
valt af te leiden dat de tijd die bezwaarde heeft gestoken in het opstellen en indienen van het
bezwaarschrift en de mogelijke frustratie dat het heeft veroorzaakt niet voor vergoeding in
aanmerking komen.1

7. Conclusie
Op grond van het voorgaande is de commissie van oordeel dat het bezwaar gegrond is en dat de
bestreden besluiten ingetrokken dienen te worden. [NAAM] komt niet in aanmerking voor een
kostenvergoeding.

Adviseur,

Mevrouw [NAAM] Gerechtshof Den Haag 10 juni 2014, ECLI:NL:GHDHA:2014:213