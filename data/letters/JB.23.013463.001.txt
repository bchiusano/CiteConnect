Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.23.013463.001
Datum        3 oktober 2023
Onderwerp    Advies naar aanleiding van het bezwaarschrift van de heer [NAAM]

Geacht college,

1. Inleiding
Op 18 juli 2023 om 11:39 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond het NS-station Amsterdam Centraal (Prins
Hendrikkade) en opgeslagen bij het Fietsdepot. De fiets stond volgens het besluit niet geparkeerd
in de daarvoor bestemde voorziening. Het besluit is op 18 juli 2023 om 08:50 uur bekendgemaakt.
Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat het niet duidelijk was aangegeven dat hij zijn fiets daar niet had
mogen parkeren of stallen.
. [NAAM] geeft aan dat op de website van de gemeente Amsterdam staat dat je je fiets
niet mag parkeren vanaf de Prins Hendrikkade nummer 6, terwijl zijn fiets bij nummer 2
stond.
. [NAAM] vindt het zonde van iedereen zijn tijd dat het niet duidelijk staat aangegeven.
. [NAAM] geeft aan dat er ieder uur fietsen kunnen worden weggehaald, omdat het zo
slecht staat aangegeven.
.  Hierdoor verdoen de mensen die dit als hun taak hebben hun tijd. En ook de fietseigenaar
kan zijn tijd beter besteden, vindt bezwaarde. Tenzij de gemeente dit als een
verdienmodel ziet. [NAAM] geeft aan dat het in dat geval perfect werkt.
. [NAAM] verzoekt om ervoor te zorgen dat het duidelijk is dat er op bepaalde plekken
niet geparkeerd mag worden. [NAAM] geeft aan dat een bordje op 50 meter daar niet
aan voldoet.

4. Horen van bezwaarde
[NAAM] is bij e-mail van 11 september 2023 door de behandelend jurist in de gelegenheid
gesteld om zijn bezwaarschrift telefonisch of schriftelijk nader toe te lichten. Op 14 september
2023 heeft bezwaarde per e-mail gereageerd met een schriftelijke toelichting. Ter aanvulling op
het bezwaarschrift heeft bezwaarde samengevat het volgende aangegeven:
. [NAAM] geeft aan dat hij zijn bezwaar al redelijk duidelijk heeft gemaakt in zijn
bezwaarschrift.
. [NAAM] benadrukt dat het niet duidelijk was dat er op de locatie geen fietsen
geparkeerd mochten worden en dat het handig zou zijn als er duidelijke bordjes zouden
komen.
. [NAAM] geeft aan dat er inmiddels bordjes zijn geplaatst, dus dat hij kennelijk toch
gelijk had.
. [NAAM] geeft aan dat er nu nauwelijks nog fietsen staan. Dit heeft bezwaarde op
diverse momenten kunnen zien.
. [NAAM] geeft aan dat het een hoop frustratie scheelt en ook onnodig werk voor
degene die de fietsen steeds moeten verwijderen.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, een fietsparkeervak of
fietsnietje) mogen worden geparkeerd. Door het intensief gebruik en hoge fietsparkeerdruk is het
gebied rond het NS-station Amsterdam Centraal door het college van burgemeester en
wethouders aangewezen als gebied waarin het verboden is om fietsen buiten de daarvoor
bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en
vaststellen Handboek Fietsparkeren'.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond tegen een reling aan
geparkeerd. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 18 juli 2023 om 08:50 uur is aangebracht, en dat de fiets op diezelfde dag om 11:39
uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] geeft aan dat het niet duidelijk was aangegeven dat hij zijn fiets daar niet had mogen
parkeren of stallen. [NAAM] geeft aan dat op de website van de gemeente Amsterdam staat
dat je je fiets niet mag parkeren vanaf de Prins Hendrikkade [HUISNR], terwijl zijn fiets bij nummer 2 stond.
[NAAM] vindt het zonde van iedereen zijn tijd dat het niet duidelijk staat aangegeven.
[NAAM] geeft aan dat ieder uur fietsen kunnen worden weggehaald, omdat het zo slecht staat
aangegeven. Hierdoor verdoen de mensen die dit als hun taak hebben hun tijd. En ook de
fietseigenaar kan zijn tijd beter besteden, vindt bezwaarde. Tenzij de gemeente dit als een
verdienmodel ziet. [NAAM] geeft aan dat er inmiddels bordjes zijn geplaatst, dus dat hij
kennelijk toch gelijk had. De commissie overweegt hiertoe het volgende.

Herhaald wordt dat uit het constateringsformulier en de foto's blijkt dat bezwaarde de fiets
geparkeerd heeft in het aangewezen gebied waar het verboden is de fiets buiten de voorziening te
parkeren. De fiets van bezwaarde stond geparkeerd op de Prins Hendrikkade en stond niet in een
parkeervoorziening voor fietsen maar tegen een reling aan geparkeerd. Fietsen die buiten de
daarvoor bestemde parkeervoorziening staan geparkeerd, kunnen worden verwijderd.

De commissie merkt op dat door middel van informatieborden wordt gewezen op het verbod om
de fiets buiten de parkeervoorziening te parkeren. Ook op de website wordt dit verbod kenbaar
gemaakt. Van een verkeersdeelnemer mag worden verwacht dat hij onderzoek doet naar de ter
plaatse geldende verkeerssituatie. Het zijn echter niet de borden die het parkeerverbod in het
leven roepen. Het is de bevoegdheid in de APV en het Aanwijzingsbesluit die maken dat er een
bepaald regime geldt in het gebied. Het al dan niet aanwezig zijn van een bord doet daarom niet af
aan de geldende regels, waarbij wordt verwezen naar de uitspraak van de Afdeling
bestuursrechtspraak van de Raad van State van 2 juli 2014.2 De commissie volgt bezwaarde
daarom niet in zijn bezwaar.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mevrouw [NAAM]

2 Raad van State 2 juli 2014, ECLI:NL:RVS:2014:239