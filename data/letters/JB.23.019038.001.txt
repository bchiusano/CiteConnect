Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.23.019038.001
Datum         24 januari 2024
Onderwerp     Advies naar aanleiding van het bezwaarschrift van [NAAM]

Geacht college,

1. Inleiding
Op 10 november 2023 om 09:25 uur heeft de handhaver, namens u, de fiets van [NAAM]
(hierna: bezwaarde) verwijderd uit het gebied rond het NS-station Amsterdam Zuid (Strawinskypad)
en opgeslagen bij het Fietsdepot. De fiets van bezwaarde stond volgens het besluit niet geparkeerd
in de daarvoor bestemde voorziening. Het besluit is op 10 november 2023 om 08:15 uur
bekendgemaakt. Tegen dit besluit is tijdig een bezwaarschrift ingediend.

2. Advies
De commissie adviseert u:
?  het bezwaarschrift ontvankelijk te verklaren-
?  het bezwaar ongegrond te verklaren-
?  het bestreden besluit in stand te laten-
?  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de gronden uit het bezwaarschrift als volgt:
?  [NAAM]  geeft aan dat op een bord bij de plek waar de fiets werd neergezet, vermeld
stond dat fietsen na 14 dagen zouden worden verwijderd, terwijl de fiets van bezwaarde al
na 24 uur bleek te zijn weggehaald.

4. Horen van bezwaarde
Op 27 december 2023 is bezwaarde per e-mail uitgenodigd om een afspraak in te plannen voor een
telefonische hoorzitting. Hierop heeft bezwaarde niet gereageerd. Op 8 januari 2024 is bezwaarde
per e-mail eraan herinnerd om een afspraak in te plannen voor een telefonische hoorzitting.
Bezwaarde heeft op deze mail ook niet gereageerd. [NAAM]  heeft geen telefoonnummer
opgegeven in het bezwaar, waardoor de commissie bezwaarde niet heeft kunnen bellen. Omdat
iedere reactie omtrent het telefonisch horen is uitgebleven, gaat de commissie ervan uit dat
bezwaarde niet gehoord wil worden en is het bezwaarschrift aan de hand van de beschikbare
stukken uit het dossier beoordeeld.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek) mogen worden geparkeerd.
Door het intensief gebruik en hoge fietsparkeerdruk is het gebied rond het NS-station Amsterdam
Zuid door het college van burgemeester en wethouders aangewezen als gebied waarin het
verboden is om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de rekken
te parkeren.

Uit het constateringsformulier en de foto’s die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond op het trottoir geparkeerd.
Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 10 november 2023 om 08:15 uur is aangebracht, en dat de fiets op 10 november 2023
om 09:25 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

1 Gemeenteblad van 3 mei 2016,nr 55896, “ Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren”.

6.2 Ten aanzien van de bezwaren
Bezwaarde voert aan dat op een bord bij de plek waar de fiets werd neergezet, vermeld stond dat
fietsen na 14 dagen zouden worden verwijderd, terwijl de fiets van bezwaarde al na 24 uur bleek te
zijn weggehaald. De commissie overweegt hiertoe het volgende.

De commissie stelt vast dat uit het constateringsformulier en de foto’s, die door Handhaving zijn
gemaakt op het moment van verwijdering van de fiets, is op te maken dat de fiets niet in de
daartoe bestemde fietsvoorziening stond geparkeerd. De fiets stond namelijk op het trottoir
geparkeerd. Voor een handhaver is bepalend hoe hij de fiets aantreft. De plek waar bezwaarde de
fiets heeft geparkeerd, valt daarbij onder het aangewezen gebied. Dit betekent dat fietsen die
buiten de daarvoor bestemde parkeervoorziening staan geparkeerd, kunnen worden verwijderd.

Overwogen wordt dat op de betreffende locatie meerdere regels naast elkaar van toepassing zijn
met betrekking tot het parkeren van fietsen, die ook afzonderlijk geldig zijn. Fietsen dienen te
worden geplaatst in de daarvoor bestemde parkeervoorzieningen, en fietsen die langer dan
veertien dagen in deze voorziening staan, worden verwijderd. Hoewel het betreurenswaardig is
dat bezwaarde hierdoor het idee kreeg dat de fiets ook tot veertien dagen buiten de
fietsparkeervakken geplaatst mocht worden, is dit geheel niet toegestaan.

De commissie overweegt bovendien dat door middel van informatieborden uitsluitend wordt
gewezen op het verbod om buiten de rekken te parkeren. Maar, het zijn niet de borden die het
parkeerverbod in het leven roepen. Het is de bevoegdheid in de APV en het Aanwijzingsbesluit die
maken dat er een bepaald regime geldt in het gebied. Het al dan niet aanwezig zijn van een bord
doet daarom niet af aan de geldende regels, waarbij wordt verwezen naar de uitspraak van de
Afdeling bestuursrechtspraak van de Raad van State van 2 juli 2014.2

Herhaald wordt tevens dat als een fiets buiten een fietsvoorziening wordt aangetroffen in een
aangewezen gebied, de eigenaar vanaf het moment van aanbrengen van de sticker één uur de tijd
heeft om de fiets te verwijderen. Een begunstigingstermijn van één uur wordt als voldoende
beschouwd om de overtreder in staat te stellen de overtreding ongedaan te maken. Vanwege de
druk op de openbare ruimte in het gebied en de aanzuigende werking van verkeerd geparkeerde
fietsen wordt een langere begunstigingstermijn niet wenselijk geacht en zou feitelijk leiden tot het
gedogen van overtredingen. Het feit dat de bezwaarde niet binnen die termijn de overtreding
ongedaan heeft kunnen maken of dat bezwaarde dacht dat er meer tijd beschikbaar was, doet
niets af aan het voorgaande.

2 Raad van State 2 juli 2014, ECLI:NL:RVS:2014:2398.

Bovendien heeft de Rechtbank Amsterdam met de uitspraak van 26 september 2018 te kennen
gegeven dat het verlenen van een begunstigingstermijn van één uur niet onredelijk is, in het geval
van binnen het aangewezen gebied buiten de daarvoor bestemde voorziening geparkeerde
fietsen.3

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden  besluit in  stand  dient  te  blijven.  [NAAM]   komt niet in  aanmerking  voor  een
kostenvergoeding.

Adviseur,

Dhr. [NAAM]

3 Rb Amsterdam, 26 september 2018, ECLI:NL:RBAMS:2018:751