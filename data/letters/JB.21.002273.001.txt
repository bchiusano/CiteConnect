Advies van de bezwaarschriftencommissie Juridisch Bureau

Aan         Het college van burgemeester en wethouders van de gemeente Amsterdam
Ons kenmerk JB.21.002273.001
Datum       3 mei 2021
Onderwerp   Advies naar aanleiding van het bezwaarschrift van [NAAM] college,

1. Inleiding
Op 19 januari 2021 om 10:03 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond het NS-station Amsterdam Zuid (Arnold
Schönberglaan) en opgeslagen bij het Fietsdepot. De fiets stond volgens het besluit niet
geparkeerd in de daarvoor bestemde voorziening. Het besluit is op 19 januari 2021 om 08:55 uur
bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat hij zijn fiets heeft geparkeerd in de fietsvoorzieningen bij het
NS-station Amsterdam Zuid. Op 20 januari 2021 wilde hij de fiets ophalen, maar de fiets
was meegenomen. Hij heeft de fiets op de website van de gemeente gevonden.
.  Volgens [NAAM] is er geen reden om de fiets mee te nemen. De fiets mag daar voor 14
dagen staan en zijn fiets stond daar minder lang.
. [NAAM] heeft moeten betalen om de fiets van het Fietsdepot terug te krijgen.

Per e-mail van 27 januari 2021 heeft [NAAM] de volgende aanvullende gronden gestuurd:

.  De fiets van [NAAM] werd op 22 januari 2021 thuisbezorgd. Later die dag probeerde
[NAAM] te fietsen en werd duidelijk dat de versnellingen compleet waren gebroken. Dit
was nog niet het geval toen [NAAM] de fiets parkeerde op de locatie. Het is [NAAM]
duidelijk dat de versnellingen kapot zijn gegaan door de verwijdering van de fiets. Het
kost hem ongeveer ? 60,- a ? 70,- om te repareren.

4. Horen van [NAAM]
Op 21 april 2021 is er telefonisch contact geweest met [NAAM]. [NAAM] heeft de bezwaren
uit het bezwaarschrift herhaald en benadrukt. Samengevat heeft [NAAM] verder het volgende
aangegeven:
. [NAAM] heeft de versnellingen nog niet laten maken in afwachting van het bezwaar.
Hij wenst graag spoedig duidelijkheid hebben, want hij kan de fiets niet gebruiken. Hij
benadrukt dat hij weet hoe Handhaving met de fietsen omgaat, en hoe zij de fietsen
gooien. Het hele versnellingssysteem is gebroken. Er was niet zorgvuldig mee omgegaan.
Het is kwetsbaar materiaal.
. [NAAM] geeft aan dat er op de locatie niet duidelijk is dat het niet mag. Hij heeft de
fiets netjes naar het rek gezet en deze stond er hoogstens enkele centimeters vandaan.
Hij geeft aan dat niemand hier last van zou hebben. Er komen op dat stukje ook weinig
mensen. Het was niet duidelijk dat de fiets op deze manier geparkeerd dient te worden.
Het staat nergens. Hij komt uit Engeland en wist het niet.

Per e-mail van 25 april 2021 heeft [NAAM] een schatting van de fietsenmaker opgestuurd over
de kosten van ? 125,- voor de reparatie aan de versnellingen. Ook heeft hij naar aanleiding van de
foto's het bezwaar aangevuld met het volgende:
.  Op de foto's staat de fiets van [NAAM] zo goed als in lijn met de andere fietsen. Het is
voor hem bijna onmogelijk om daaruit te concluderen dat zijn fiets niet geparkeerd mocht
staan.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek of fietsnietje) mogen
worden geparkeerd. Door het intensief gebruik en hoge fietsparkeerdruk is het gebied rond het
NS-station Amsterdam-Zuid het college van burgemeester en wethouders aangewezen als gebied
waarin het verboden is om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets van [NAAM] stond in de buurt
van de fietsnietjes. Er wordt opgemerkt dat er twee fietsen bij een fietsnietje mogen staan.
Daarnaast wordt ter verduidelijking benoemd dat, indien een fiets goed bij een fietsnietje
geparkeerd staat, de fiets niet of weinig uit steekt. Uit de foto's blijkt dat de fiets met de voorkant
ruim uitsteekt. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied, en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 19 januari 2021 om 08:55 uur is aangebracht, en dat de fiets op diezelfde dag om
10:03 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde geeft aan dat er op de locatie niet duidelijk is dat het niet mag. Hij heeft de fiets netjes
naar het rek gezet en deze stond er hoogstens enkele centimeters vandaan. Hij geeft aan dat
niemand hier last van zou hebben. Er komen op dat stukje ook weinig mensen. Het was niet
duidelijk dat de fiets op deze manier geparkeerd dient te worden. Het staat nergens. Hij komt uit
Engeland en wist het niet. Op de foto's staat de fiets van [NAAM] zo goed als in lijn met de
andere fietsen. Het is voor hem bijna onmogelijk om daaruit te concluderen dat zijn fiets niet
geparkeerd mocht staan. De commissie overweegt hiertoe het volgende.

Het is vervelend dat [NAAM] niet op de hoogte was van de geldende regeling waardoor hij zijn
fiets buiten de voorziening geparkeerd heeft. Hoewel er rond het NS-station Amsterdam-Zuid
door middel van verschillende informatieborden gewezen wordt op het verbod om buiten een
daarvoor bestemde voorziening te parkeren, wordt overwogen dat door middel van borden
uitsluitend gewezen wordt op het verbod om buiten de voorziening te parkeren. Het zijn niet de
borden die het parkeerverbod in het leven roepen. Het is de bevoegdheid in de APV en het
Aanwijzingsbesluit die maken dat er een bepaald regime geldt in het gebied. Het al dan niet
aanwezig zijn van een bord doet daarom niet af aan de geldende regels.2 Van verkeersdeelnemers
mag worden verwacht dat hij onderzoek doen naar de ter plaatse geldende verkeerssituatie.

Daarbij wordt opgemerkt dat een fietsnietje zo ingericht is en vormgegeven dat het voor de
gebruiker daarvan eenduidig is hoe op een juiste wijze de fiets bij het fietsnietje geplaatst dient te
worden. Bij een fietsnietje mag verwacht worden dat de gebruiker weet dat als de fiets niet in lijn
en naast het fietsnietje wordt gezet, de fiets onjuist staat geparkeerd. Er wordt opgemerkt dat er
twee fietsen bij een fietsnietje mogen staan. Daarnaast wordt ter verduidelijking benoemd dat,
indien een fiets goed bij een fietsnietje geparkeerd staat, de fiets niet of weinig uit steekt. Uit de
foto's blijkt dat de fiets met het achterwiel ruim uitsteekt. Dat anderen fietsen in dezelfde lijn
stonden geparkeerd, doet niet af aan de geconstateerde overtreding.

Herhaald wordt dat uit het constateringsformulier en de foto's die zijn gemaakt bij de verwijdering
van de fiets, blijkt dat de fiets buiten de fietsvoorziening is aangetroffen. De fiets van [NAAM]
stond in de buurt van een fietsnietje geparkeerd en niet in de daarvoor bestemde voorziening. De
fiets stond in overtreding en mocht daarom worden verwijderd. Het veroorzaken van hinder is
daarvoor niet van belang.

6.3 Ten aanzien van de kosten
Bezwaarde heeft moeten betalen om de fiets van het Fietsdepot terug te krijgen. De commissie
overweegt hiertoe het volgende.

Ten aanzien van de door [NAAM] aan het Fietsdepot betaalde thuisbezorgkosten wordt
overwogen dat [NAAM] alleen in aanmerking komt voor een vergoeding, indien blijkt dat niet
de juiste procedure voor verwijdering is gevolgd. Hiervan is geen sprake. Deze kosten komen dan
ook niet voor een vergoeding in aanmerking.

De fiets van [NAAM] werd op 22 januari 2021 thuisbezorgd. Later die dag probeerde [NAAM]
te fietsen en werd duidelijk dat de versnellingen compleet waren gebroken. Het is [NAAM]
duidelijk dat de versnellingen kapot zijn gegaan door de verwijdering van de fiets. Het kost hem
ongeveer ? 60,- a ? 70,- om te repareren. Het hele versnellingssysteem is gebroken. Er was niet
zorgvuldig mee omgegaan. Het is kwetsbaar materiaal. [NAAM] heeft een schatting van de
fietsenmaker opgestuurd over de kosten van ? 125,- voor de reparatie aan de versnellingen. De
commissie overweegt hiertoe het volgende.

2 Raad van State 2 juli 2014, ECLI:NL:RVS:2014:2398.

Overwogen wordt dat bij het toepassen van bestuursdwang zorgvuldig te werk moet worden
gegaan en beschadiging moet worden vermeden. Uit het constateringsformulier blijkt niet dat op
het moment van verwijdering de fiets gebreken kende. Ook uit de foto's blijken geen gebreken of
beschadigingen. [NAAM] is de gelegenheid geboden om de door hem gestelde schade te
onderbouwen met stukken. [NAAM] heeft een schatting van de fietsenmaker opgestuurd. Een
schatting van de fietsenmaker enkele maanden na de verwijdering van de fiets acht de commissie
op zichzelf niet voldoende om aannemelijk te maken dat de versnellingen door de verwijdering
kapot zijn gegaan. Uit de onderbouwende stukken blijkt bijvoorbeeld niet dat de versnellingen van
de verwijderde fiets daadwerkelijk zijn beschadigd door de verwijdering van de fiets noch een
aannemelijke verklaring voor de verhoging van de door [NAAM] genoemde bedragen.  De
commissie adviseert daarom geen kostenvergoeding toe te kennen.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mw. [NAAM]