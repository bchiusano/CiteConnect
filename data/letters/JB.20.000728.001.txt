Advies van de bezwaarschriftencommissie Juridisch Bureau
Aan           Het college van burgemeester en wethouders van de gemeente Amsterdam
Zaaknummer    JB.20.000728.001
Datum         27 januari 2020
Onderwerp     Advies naar aanleiding van het bezwaarschrift van [NAAM] college,

1. Inleiding
Op 19 november 2019 om 13:17 uur heeft de handhaver, namens u, de fiets van [NAAM] (hierna:
bezwaarde) verwijderd van de locatie Gustav Mahlerplein te Amsterdam en opgeslagen bij het
Fietsdepot. De fiets van bezwaarde stond volgens het besluit niet geparkeerd in de daarvoor
bestemde voorziening. Het besluit is op 19 november 2019 om 08:15 uur bekendgemaakt.

Tegen dit besluit is een bezwaarschrift ingediend. Het bezwaarschrift is ontvangen op 2 januari 2020.

2. Ontvankelijkheid
Alvorens het bezwaarschrift inhoudelijk kan worden behandeld, dient beoordeeld te worden of het
bezwaarschrift ontvankelijk is. De commissie overweegt daartoe het volgende.

Volgens geldende rechtspraak is de sticker op de fiets het besluit.1 Het besluit is bekend gemaakt
op 19 november 2019 om 08:15 uur. De termijn voor het indienen van het bezwaarschrift ving aan
op 20 november 2019. Gelet op artikel 6:7 en 6:8 van de Algemene wet bestuursrecht (Awb) was 1
januari 2020 de laatste dag waarop het bezwaarschrift kon worden ingediend. Het bezwaarschrift
is ontvangen op 2 januari 2020. Daarmee staat vast dat het bezwaarschrift niet tijdig is ingediend.

De vraag is vervolgens of de termijnoverschrijding verschoonbaar is te achten. Slechts in zeer
bijzondere gevallen wordt het bezwaarschrift bij te late indiening in behandeling genomen.
Bezwaarde moet dan aantonen dat het hem niet aan te rekenen is, dat hij te laat is met zijn
bezwaarschrift.

Bij het indienen van het bezwaarschrift op 2 januari 2020 is bezwaarde in de gelegenheid gesteld
om schriftelijk te laten weten waarom het bezwaarschrift te laat is ingediend. [NAAM] geeft
aan in de veronderstelling te zijn geweest dat de fiets gestolen was en heeft recentelijk de tip
gekregen dat de gemeente Amsterdam mogelijk zijn fiets heeft meegenomen en geplaatst heeft
in het Fietsdepot. Voorts geeft bezwaarde aan dat de bewaartermijn van het Fietsdepot van zes
weken inmiddels ook is verstreken en dat de fiets daar niet meer staat.

1 Rb. Den Haag 10 oktober 2016, ECLI:NL:RBDHA:2016:12168.

Overwogen wordt dat uit de door bezwaarde gegeven toelichting niet is gebleken dat het
bezwaarde niet aangerekend kan worden dat het bezwaar niet tijdig is ingediend. Dat bezwaarde
dacht dat de fiets gestolen was en pas na afloop van de bezwaartermijn een tip kreeg dat de
gemeente Amsterdam zijn fiets mogelijk heeft meegenomen, brengt niet met zich mee dat de
termijnoverschrijding verschoonbaar is te achten.

3. Advies
Op grond van het vorenstaande adviseert de commissie u:
-  Het bezwaarschrift niet-ontvankelijk te verklaren-
-  Het bestreden besluit in stand te laten.

Adviseur,

Mw. [NAAM]