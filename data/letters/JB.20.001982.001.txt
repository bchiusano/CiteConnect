Advies van de bezwaarschriftencommissie Juridisch Bureau
Aan           Het college van burgemeester en wethouders van de gemeente Amsterdam
Zaaknummer    JB.20.001982.001
Datum         11 maart 2020
Onderwerp     Advies naar aanleiding van het bezwaarschrift van [NAAM] college,

1. Inleiding
Op 23 januari 2020 om 11:14 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond NS-station Amsterdam-Lelylaan (Cornelis Lelyplein), en
opgeslagen bij het Fietsdepot. De fiets van bezwaarde stond volgens het besluit niet geparkeerd in
de daarvoor bestemde voorziening. Het besluit is op 23 januari 2020 om 09:16 uur bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat op de plek waar zijn fiets geparkeerd stond, nergens stond
aangegeven dat het verboden is om de fiets daar te parkeren-
. [NAAM] geeft aan dat zijn fiets tussen twee pilaren stond geparkeerd en niet op de
weg-
. [NAAM] stelt dat er ook geen sticker aan de fiets was gehecht-
. [NAAM] vordert compensatie voor de door hem geleden schade.

4. Horen van bezwaarde
Op 11 maart 2020 is er telefonisch contact geweest met bezwaarde. [NAAM] herhaalde kort de
in het bezwaarschrift door hem naar voren gebrachte bezwaren. Daarnaast heeft hij tijdens dat
gesprek kort samengevat het volgende benadrukt:

. [NAAM] geeft aan dat hij de fiets 's ochtends parkeerde toen hij naar werk ging. Hij had
de fiets tussen pilaren in geparkeerd omdat de fietsrekken vol waren. Toen bezwaarde 's
avonds terugkwam was de fiets weggehaald. Dit was dus dezelfde dag nog gebeurd.
[NAAM] had een erg goed slot dus hij wist dat de fiets niet gestolen was-
.  De fiets stond niet in de weg en vormde geen obstakel voor anderen-
.  De verwijdering van de fiets heeft bezwaarde als erg vervelend ervaren. Hij moest naar
Sloterdijk om zijn fiets op te halen.

5. Juridisch kader
Ingevolge artikel 4.27 lid 3 en 4 APV kan in het belang van de veiligheid en ter voorkoming van
hinder een gebied worden aangewezen waarin fietsen uitsluitend in de daarvoor bestemde
voorziening (lees: een fietsenrek/ fietsvak/ fietsnietje) mogen worden geparkeerd. Door het
intensief gebruik en hoge fietsparkeerdruk is het gebied rond NS-station Amsterdam-Lelylaan
door het college van burgemeester en wethouders aangewezen als gebied waarin het verboden is
om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten een daartoe
aangewezen voorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets niet in een daartoe aangewezen voorziening geparkeerd stond. De fiets stond naast
een pilaar in de buurt van een fietsenrek geparkeerd. Voor een handhaver is bepalend hoe hij de
fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van een uur wordt voldoende geacht om de overtreder in staat te stellen de

1 Gemeenteblad van 3 mei 2016, nr 55896, 'Aanwijzen gebieden bij NS-stations met maximale fietsparkeerduur en
vaststellen Handboek Fietsparkeren'.

overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 23 januari 2020 om 09:16 uur is aangebracht en dat de fiets op diezelfde dag om 11:14
uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] geeft aan dat hij de fiets 's ochtends parkeerde toen hij naar werk ging. [NAAM]
geeft aan dat zijn fiets tussen twee pilaren stond geparkeerd omdat de fietsrekken vol waren. De
fiets stond niet in de weg en vormde geen obstakel voor anderen. Toen bezwaarde 's avonds
terugkwam was de fiets weggehaald. Dit was dus dezelfde dag nog gebeurd. [NAAM] had een
erg goed slot dus hij wist dat de fiets niet gestolen was. Het volgende kan hiertoe worden
overwogen.

De plek waar bezwaarde zijn fiets heeft geparkeerd, valt onder het aangewezen gebied. Dit
betekent dat fietsen die buiten de daarvoor bestemde parkeervoorziening staan geparkeerd,
kunnen worden verwijderd. Het veroorzaken van hinder is hiervoor geen vereiste. Ten overvloede
wordt overwogen dat indien er op de betreffende locatie geen vrije plek voorhanden is, dit nog
niet betekent dat een fiets buiten het fietsenrek mag worden geplaatst. Vaak is er in de nabije
omgeving nog wel een voorziening waar wel ruimte is om de fiets te parkeren.

[NAAM] geeft aan dat op de plek waar zijn fiets geparkeerd stond, nergens stond aangegeven
dat het verboden is om de fiets daar te parkeren. De commissie overweegt hiertoe het volgende.

Door middel van informatieborden wordt uitsluitend gewezen op het verbod om buiten de rekken
te parkeren. Het zijn het niet de borden die het parkeerverbod in het leven roepen. Het is de
bevoegdheid in de APV en het Aanwijzingsbesluit die maken dat er een bepaald regime geldt in
het gebied. Het al dan niet aanwezig zijn van een bord doet daarom niet af aan de geldende regels,
waarbij wordt verwezen naar de uitspraak van de Afdeling bestuursrechtspraak van de Raad van
State van 2 juli 2014.2

[NAAM] stelt dat er ook geen sticker aan de fiets was gehecht. Hiertoe kan het volgende
worden overwogen.

Uit het constateringsformulier en de foto's, die zijn gemaakt door Handhaving ten tijde van de
verwijdering van de fiets, blijkt dat de fiets voorzien was van een sticker.. Op de foto, gemaakt bij
binnenkomst van de fiets bij het Fietsdepot, is de sticker op de fiets ook zichtbaar. Tegen deze
achtergrond wordt het bezwaar van bezwaarde niet gevolgd.

2 Raad van State 2 juli 2014, ECLI:NL:RVS:2014:2398.

De verwijdering van de fiets heeft bezwaarde als erg vervelend ervaren. Hij moest naar Sloterdijk
om zijn fiets op te halen. De commissie overweegt hiertoe het volgende.

Het  is  betreurenswaardig  dat  bezwaarde  de  verwijdering  van  zijn  fiets  op  de  door  hem
aangegeven  wijze  heeft  ervaren.  Dit  leidt  er  echter  niet  toe  dat  de  bezwaren  van  bezwaarde
gehonoreerd kunnen worden.

6.3 Ten aanzien van de kosten
[NAAM] vordert compensatie voor de door hem geleden schade. De commissie overweegt
hiertoe het volgende.

Nu is gebleken dat de overtreding vast staat, de juiste procedure is gevolgd en de bezwaren niet
worden gevolgd, kan geconcludeerd worden dat bezwaarde niet in aanmerking komt voor een
kostenvergoeding.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden  besluit  in  stand  dient  te  blijven. [NAAM]  komt  niet  in  aanmerking  voor  een
kostenvergoeding.

Adviseur,

[NAAM]