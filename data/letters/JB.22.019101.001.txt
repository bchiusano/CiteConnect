Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.22.019101.001
Datum         16 maart 2023
Onderwerp     Advies naar aanleiding van het bezwaarschrift van [NAAM]

Geacht college,

1. Inleiding
Op 9 november 2022 heeft de handhaver, namens u, de fiets van [NAAM] (hierna: [NAAM])
verwijderd uit het gebied rond het metrostation Amsterdam Noorderpark (IJ-tunnel) en opgeslagen
bij het Fietsdepot. De fiets van [NAAM] stond volgens het besluit niet geparkeerd in de daarvoor
bestemde voorziening. Het besluit is op 9 november 2022 om 09:30 uur bekendgemaakt. Tegen dit
besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren uit het bezwaarschrift als volgt:
. [NAAM] geeft aan dat het niet eerlijk is. [NAAM] stelt dat hij een boete krijgt voor
het parkeren van de fiets dichtbij de deur en niet in de fietsenstalling. Volgens [NAAM]
zijn er te weinig parkeerplekken.
. [NAAM] vraagt zich af waar hij dan moet parkeren. [NAAM] stelt dat er 1000
mensen gebruik maken van het metrostation en er geen parkeerplekken zijn.

4. Horen van [NAAM]
Op 7 maart 2023 er telefonisch contact geweest met [NAAM]. [NAAM] heeft ingestemd met
telefonisch horen. [NAAM] heeft tijdens dit gesprek de gronden uit zijn bezwaarschrift herhaald
en benadrukt. Verder heeft [NAAM] samengevat het volgende aangevoerd:
. [NAAM] gaf aan dat hij in Amsterdam-Noord woont en altijd met de fiets naar het
metrostation gaat. [NAAM] parkeert zijn fiets altijd naast de deur.
. [NAAM] gaf aan dat er niet is nagedacht over de parkeermogelijkheden. Het is altijd
vol. [NAAM] maakt niet alleen bezwaar voor zichzelf, maar ook voor anderen.

. [NAAM] wist niet dat de fiets was meegenomen, want hij is niet gewaarschuwd.
[NAAM] gaf aan dat het een dure fiets is. Volgens [NAAM] zijn de goedkope fietsen
niet meegenomen.
. [NAAM] gaf aan dat er niet stond aangegeven dat er een verbod geldt.
. [NAAM] heeft de website gecontroleerd of hij zijn fiets zag, want hij dacht dat zijn fiets
gestolen was. Om zijn fiets om te halen moest [NAAM] ver reizen. Daarom heeft
[NAAM] de fiets thuis laten bezorgen.
. [NAAM] gaf aan dat hij geen hinder veroorzaakte en netjes dichtbij de deur parkeert.
[NAAM] houdt nu zijn fiets binnen en loopt naar het station. [NAAM] wilde niemand
hinderen.
. [NAAM] woont sinds 2014 in Nederland en heeft nog nooit een boete gekregen.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek) mogen worden geparkeerd.
Door het intensief gebruik en hoge fietsparkeerdruk is het gebied rond het metrostation
Amsterdam Noorderpark door het college van burgemeester en wethouders aangewezen als
gebied waarin het verboden is om fietsen buiten de daarvoor bestemde voorzieningen te
parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de rekken
te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond op het trottoir en niet in een
fietsenrek. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

1 Gemeenteblad 17 juli 2018, nr. 152825, 'Aanwijzingsbesluit fiets-, snorfiets en bromfietsparkeren Stationsgebied
Buikslotermeerplein en Stationsgebied Noorderpark op grond van art. 4.27lid 3 APV, gemeente Amsterdam'.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 9 november 2022 om 09:30 uur is aangebracht, en dat de fiets op diezelfde dag om
10:38 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] geeft aan dat er niet stond aangegeven dat er een verbod geldt. [NAAM] stelt dat er
te weinig parkeerplekken zijn. Volgens [NAAM] heeft hij geen hinder veroorzaakt. De
commissie overweegt hiertoe het volgende.

Het is vervelend dat [NAAM] niet op de hoogte was van de geldende regeling waardoor hij zijn
fiets buiten de voorziening geparkeerd heeft. Hoewel er op het metrostation door middel van
verschillende informatieborden gewezen wordt op het verbod om buiten een daarvoor bestemde
voorziening te parkeren, wordt overwogen dat door middel van borden uitsluitend gewezen wordt
op het verbod om buiten de voorziening te parkeren. Het zijn niet de borden die het
parkeerverbod in het leven roepen. Het is de bevoegdheid in de APV en het Aanwijzingsbesluit die
maken dat er een bepaald regime geldt in het gebied. Het al dan niet aanwezig zijn van een bord
doet daarom niet af aan de geldende regels.2 De plek waar [NAAM] zijn fiets heeft geparkeerd,
valt onder het aangewezen gebied. Dit betekent dat fietsen die buiten de daarvoor bestemde
parkeervoorziening staan geparkeerd, kunnen worden verwijderd. Het veroorzaken van hinder is
hiervoor geen vereiste.

Indien er op de betreffende locatie geen vrije plek voorhanden is betekent dit nog niet dat een fiets
buiten het rek mag worden geplaatst. Het is bekend dat de fietsparkeerdruk is het gebied rond
metrostation Noorderpark hoog is. Vaak is er in de nabije omgeving nog wel een voorziening waar
wel ruimte is om de fiets te parkeren. Daarbij wordt er hard gewerkt aan het uitbreiden van
fietsenstallingen rond metrostation Noorderpark.

[NAAM] wist niet dat de fiets was meegenomen, want hij is niet gewaarschuwd. Verder geeft
bezwaarde aan dat de goedkopere fietsen niet zijn meegenomen. De commissie overweegt
hiertoe het volgende.

2 Raad van State 2 juli 2014, ECLI:NL:RVS:2014:2398.

Volgens de uitspraak van Rechtbank Den Haag van 10 oktober 2016 is de sticker op de fiets het
besluit.3  Op de foto's die op het moment van verwijderen van de fiets door de handhaver zijn
gemaakt, is te zien dat de fiets van [NAAM] voorzien was van een sticker. Herhaald wordt dat
uit het constateringsformulier blijkt dat de sticker op 9 november 2022 om 09:30 uur is
aangebracht. Op de sticker staat vermeld dat de fiets verwijderd wordt op diezelfde dag vanaf
10:30 uur. De fiets is op 9 november 2022 om 10:38 uur verwijderd. Nu uit het
constateringsformulier volgt dat er wel degelijk een besluit met een begunstigingstermijn is
gegeven, wordt het bezwaar van [NAAM] niet gevolgd.

[NAAM] geeft aan dat andere in overtreding staande fietsen niet zijn verwijderd. [NAAM]
beroept zich daarmee op het gelijkheidsbeginsel. Overwogen wordt dat dit beroep op het
gelijkheidsbeginsel niet slaagt. De handhavingscapaciteit is beperkt en daarom kunnen niet alle
fietsen die niet correct geparkeerd zijn tegelijkertijd worden verwijderd. Dat andere fietsen niet
zijn verwijderd, leidt er niet toe dat [NAAM] zijn fiets onterecht is verwijderd.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mw. [NAAM] Rb Den Haag, 10 oktober 2016, ECLI:NL:RBDHA:2016:1216