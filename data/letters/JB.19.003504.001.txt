Advies van de bezwaarschriftencommissie Juridisch Bureau

Aan         Het college van burgemeester en wethouders van de gemeente Amsterdam
Zaaknummer  JB.19.003500.001 en JB.19.003504.001
Datum       25 april 2019
Onderwerp   Advies naar aanleiding van het bezwaarschrift van mevrouw [NAAM] college,

1. Inleiding
Op 25 januari 2019 heeft de handhaver, namens u, de fietsen van mevrouw [NAAM]
(hierna: bezwaarde) verwijderd van de locatie Vincent van Goghstraat en opgeslagen bij het
Fietsdepot. De fietsen met barcodes [BSN] en [BSN] stonden volgens de besluiten langer
dan zes weken onafgebroken op dezelfde plaats geparkeerd. De besluiten zijn op 11 januari 2019
bekendgemaakt.

Tegen deze besluiten is een bezwaarschrift ingediend, welke door het stadsdeel is ontvangen op
11 maart 2019. Bij brief van 12 maart 2019 is de ontvangst van het bezwaarschrift bevestigd.

2. Advies
De commissie adviseert u:
.  Het bezwaar ontvankelijk te verklaren-
.  het bezwaar ongegrond te verklaren-
.  de bestreden besluiten in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
In het bezwaarschrift is - samengevat weergegeven - het volgende aangevoerd.
- [NAAM] is van 28 december 2018 tot 11 februari 2019 in het buitenland geweest en
toen zij terugkwam waren haar fietsen weg. Door naar het informatienummer 14020 te
bellen, kwam zij erachter dat haar fietsen door de gemeente waren verwijderd op
25 januari 2019-
-  Het blijkt dat de gemeente fietsen die langer dan zes weken niet zijn gebruikt verwijderd.
[NAAM] stelt dat zij haar fiets nog heeft gebruikt op 28 december 2018 en dat de
gemeente haar fiets op 25 januari 2019 heeft meegenomen. Haar fietsen werden
regelmatig gebruikt. Op de sticker die op de fietsen zat stond als stickerdatum 11 januari
2019. Ook stond op de sticker dat de fietsen worden verwijderd vanaf  18 januari 2019.

De termijn van zes weken is dan ook niet aangehouden, zodat de fietsen onterecht zijn
verwijderd. [NAAM] begrijpt dan ook niet waarom de fietsen zijn verwijderd-
-  De fietsen van bezwaarde staan bijna altijd naast elkaar op dezelfde plek, omdat zij vaak
korte tijd weg is om boodschappen te doen en zij niet kan en mag tillen. Het kan er
misschien hebben uitgezien alsof de  fietsen niet gebruikt worden, omdat zij de fietsen
bijna altijd op dezelfde plek terugzet-
-  Verder vindt bezwaarde het merkwaardig dat zij haar fietsen niet voor haar deur in het
fietsenrek kan laten staan als zij langer weg is en geen gebruik van haar fietsen kan
maken. Zij vraagt zich af of de gemeente een alternatief biedt waar zij haar fietsen dan
mag stallen-
- [NAAM] stelt dat haar fietsen niks mankeerden-
- [NAAM] geeft aan dat zij een fiets heeft laten bezorgen. De andere fiets staat nog op
het Fietsdepot, omdat zij de administratiekosten niet kan betalen en van een uitkering
leeft wegens ziekte. [NAAM] stelt dat zij onnodig op kosten is gejaagd door de
gemeente. Zij wil graag dat haar andere fiets zonder kosten wordt thuisbezorgd en dat de
administratiekosten door de gemeente vergoed worden. Ook verzoekt zij om een
kostenvergoeding voor de doorgeknipte fietssloten.

4. Horen van bezwaarde
Op 24 april 2019 is er telefonisch contact geweest met bezwaarde. [NAAM] heeft aangegeven
geen gebruik te willen maken van een hoorzitting. Derhalve wordt dit telefoongesprek beschouwd
als telefonische hoorzitting. [NAAM] heeft tijdens dat gesprek in aanvulling op haar
bezwaarschrift het volgende aangevoerd:
-  Op het moment dat bezwaarde terugkwam van vakantie was zij erg verbaasd dat de
fietsen waren verwijderd. Toen heeft zij naar het Fietsdepot gebeld en haar fietsen
stonden daar inderdaad. De medewerker van het informatienummer 14020 gaf aan dat
vanaf de datum dat zij de fiets terug had bezwaar kon maken. Later bleek dat het op dat
moment eigenlijk al te laat was om bezwaar te maken. Zij heeft tegenstrijdige berichten
van de gemeente gekregen-
-  Volgens de gemeente zijn de fietsen langer dan zes weken niet gebruikt. De fietsen zijn al
op 25 januari 2019 verwijderd, terwijl de stickers pas op 11 januari 2019 zijn aangebracht.
De fietsen zijn dus te vroeg en daarmee onterecht verwijderd. [NAAM] was blij dat de
sticker nog op de fiets zat bij de bezorging. Op de sticker stond dat deze op 11 januari 2019
is aangebracht. Hieruit blijkt dat er geen zes weken voorbij waren op het moment van de
verwijdering op 25 januari 2019. De termijn van zes weken is dus niet gehanteerd-
- [NAAM] stelt dat zij haar fiets heeft gebruikt op 28 december 2018. De fietsen worden
regelmatig gebruikt en op dezelfde plek geparkeerd. Zij begrijpt niet waarom de fietsen
zijn verwijderd-
- [NAAM] geeft aan dat de krijtstreepmethode niet te vertrouwen is. Als zij kleine stukjes
fietst hoeft de krijtstreep er niet af te gaan-
- [NAAM] heeft de fietsen met een slot aan het fietsenrek vastgemaakt en tevens met
een kettingslot aan elkaar vastgemaakt. De sloten zijn doorgeknipt. [NAAM] verzoekt
om vergoeding van de sloten, omdat deze niet meer bruikbaar zijn. [NAAM] is erg
afhankelijk is van de fiets vanwege haar gezondheidssituatie.

5. Ontvankelijkheid
Alvorens het bezwaarschrift inhoudelijk kan worden behandeld, dient beoordeeld te worden of het
bezwaarschrift ontvankelijk is. De commissie overweegt daartoe het volgende.

De termijn voor het indienen van een bezwaarschrift is zes weken. De termijn vangt aan op de dag
waarop het besluit is bekendgemaakt. Volgens de uitspraak van 10 oktober 2016 van de rechtbank
Den Haag1 is de sticker op de fiets het besluit. In het onderhavig geval zijn de besluiten
bekendgemaakt op 11 januari 2019. De termijn van het indienen van het bezwaarschrift ving aan
op 12 januari 2019. Gelet op artikel 6:7 jo. 6:8 van de Algemene wet bestuursrecht was 22 februari
2019 de laatste dag waarop het bezwaarschrift kon worden ingediend. Uit de poststempel blijkt
dat het bezwaarschrift op 8 maart 2019 is aangeboden. Op 11 maart 2019 is het bezwaarschrift
door het stadsdeel ontvangen. Derhalve is het bezwaarschrift niet tijdig ingediend.

Vervolgens is de vraag of de termijnoverschrijding verschoonbaar is te achten. Slechts in zeer
bijzondere gevallen wordt het bezwaarschrift bij te late indiening in behandeling genomen.
Bezwaarde dient dan aan te tonen dat het haar niet aan te rekenen is, dat zij te laat is met haar
bezwaarschrift.

Bij brief van 12 maart 2019 is bezwaarde in de gelegenheid gesteld om schriftelijk te laten weten
waarom het bezwaarschrift te laat is ingediend. Bij e-mailbericht van 25 maart 2019 gaf
bezwaarde aan dat een medewerker van het informatienummer 14020 en het Fietsdepot haar
hadden verteld dat zij zes weken de tijd had om bezwaar te maken nadat haar fietsen zijn
verwijderd op 25 januari 2019. Gelet hierop is de commissie van oordeel dat het bezwaarde niet
kan worden aangerekend dat niet tijdig bezwaar is ingediend en dat sprake is van een
verschoonbare termijnoverschrijding. Om die reden zal de commissie het bezwaarschrift alsnog
inhoudelijk behandelen.

6. Juridisch kader
Ingevolge artikel 4.27, lid 2a, van de Algemene Plaatselijke Verordening (hierna: APV) is het
verboden om in een door het college aangewezen gebied langer te parkeren dan een door het
college te bepalen periode. Het gebied binnen de Ring A10 (met uitzondering van Noord) is door
het college aangewezen als gebied waar een fiets niet langer dan zes weken op dezelfde plaats
mag parkeren, zonder wezenlijke onderbreking2.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (hierna: Awb). Op grond hiervan kunt u een overtreding zelf beÃ«indigen door
het meevoeren en opslaan van de fiets, nadat u de betrokkene in de gelegenheid heeft gesteld zelf
de overtreding op te heffen. Tevens kunt u de kosten hiervan in rekening brengen.

7. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fietsen volgens de juiste procedure heeft plaatsgevonden.

1 Rb Den Haag, 10 oktober 2016, ECLI:NL:RBDHA:2016:12168.
2 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en
vaststellen Handboek Fietsparkeren'

De locatie Vincent van Goghstraat valt in het aangewezen gebied binnen de Ring A10. Op deze
locatie geldt een maximale parkeerduur van zes weken. Deze maximale parkeerduur geldt zowel
binnen als buiten de fietsparkeervoorzieningen. Met dit beleid wil de gemeente de bestaande
parkeerplekken beter benutten.

Uit de constateringsformulieren blijkt dat de fietsen van bezwaarde langer dan zes weken zonder
wezenlijke onderbreking geparkeerd zijn geweest. Gebleken is dat de fietsen van bezwaarde op
24 november 2018 door de handhavers van een onopvallend constateringsmiddel zijn voorzien.
Op 11 januari 2019 is gecontroleerd of de fietsen van zijn plek zijn geweest. Uit het intact zijn van
het constateringsmiddel bleek dat bezwaarde de fietsen in de tussenliggende periode niet heeft
gebruikt.

Overtreding van artikel 4.27, lid 2a, APV staat hiermee vast. De stelling van bezwaarde dat de
gemeente de termijn van zes weken niet heeft gehanteerd, wordt dan ook niet gevolgd.

In een gebied met een maximale parkeerduur van zes weken krijgt de eigenaar vanaf het
aanbrengen van de sticker zeven dagen de tijd om de overtreding op te heffen door de fiets te
gebruiken. Uit de constateringsformulieren blijkt dat de stickers op 11 januari 2019 zijn
aangebracht en dat de fietsen op 25 januari 2019 zijn verwijderd. Uit de foto's die door de
handhavers zijn gemaakt op het moment van verwijdering blijkt dat het aangebrachte
constateringsmiddel nog intact was.

Hieruit volgt dat u de juiste procedure heeft gevolgd bij het verwijderen van de fietsen.

Bezwaarde stelt zich op het standpunt dat de fietsen regelmatig worden gebruikt. Een van de
fietsen is in ieder geval op 28 december 2018 nog gebruikt. In dit verband overweegt de commissie
dat bezwaarde met deze enkele stelling niet aannemelijk heeft gemaakt dat de fietsen zijn
gebruikt. Wanneer de fietsen worden gebruikt, verdwijnt het constateringsmiddel. Uit de foto's
die op het moment van verwijderen van de fietsen door de handhavers zijn gemaakt, blijkt dat het
constateringsmiddel bij verwijdering nog intact was. Het constateringmiddel bevond zich op de
achterband onder het spatbord van de fietsen. Uit het intact zijn van het constateringsmiddel
blijkt dat de fietsen langer dan zes weken op dezelfde plaats stonden geparkeerd, zonder
wezenlijke onderbreking.

Bezwaarde trekt tevens de krijtstreep, het constateringsmiddel, in twijfel. De commissie is echter
van oordeel dat de krijtmarkering een betrouwbare methode is om te controleren of fietsen na zes
weken zijn gebruikt of niet. De krijtstreep verdwijnt van het wiel met het fietsen. Als de krijtstreep
nog op het wiel zit, is dit het bewijs dat de fiets niet is gebruikt.

Ten aanzien van de stelling van bezwaarde dat de fietsen niks mankeerden, merkt de commissie
het volgende op. Dat de fietsen in goede staat verkeerden en er geen sprake was van een kennelijk
verwaarloosde toestand, maakt niet dat de fietsen langer dan zes weken op dezelfde plaats
mogen worden geparkeerd zonder wezenlijke onderbreking. De fietsen mochten dus verwijderd
worden, ongeacht de staat van de fietsen.

Tot slot stelt bezwaarde dat zij haar fietsen niet voor haar deur in het fietsenrek kan laten staan als
zij voor een lange periode afwezig is en geen gebruik van haar fietsen kan maken. Zij vraagt zich af
of de gemeente een alternatief biedt waar zij haar fietsen dan mag stallen. Overwogen wordt dat
als de gemeente een sticker op de fiets heeft geplakt, de sticker dient te worden verwijderd en de
fiets in gebruik dient te worden genomen. Dat iemand een fiets niet regelmatig gebruikt door
bijvoorbeeld verblijf in het buitenland kan voorkomen. De beste oplossing is dan om de fiets
binnen te zetten. Indien dit niet mogelijk is, wordt geadviseerd buren of vrienden te vragen om de
fiets in de gaten te houden en de fiets te gebruiken.

Concluderend is de commissie van oordeel dat de fietsen van bezwaarde terecht en op een juiste
wijze zijn verwijderd en dat er geen omstandigheden zijn gebleken die tot een andere beslissing
hadden moeten leiden. [NAAM] komt dan ook niet in aanmerking voor een kostenvergoeding.

Overigens merkt de commissie nog op dat zij het betreurenswaardig acht dat bezwaarde niet
voldoende middelen had om ook de andere fiets te laten bezorgen of af te halen, maar dat dit niet
maakt dat er kosten zijn om te vergoeden.

8. Conclusie
Gelet op het voorgaande is de commissie van oordeel dat het bezwaar ongegrond is en dat de
bestreden besluiten in stand dienen te blijven. [NAAM] komt niet in aanmerking voor een
kostenvergoeding.

Adviseur,

[NAAM]