Advies van de bezwaarschriftencommissie Juridisch Bureau

Aan                Het college van burgemeester en wethouders van Amsterdam
Zaaknummer         JB 19.012387.001
Datum              5 november 2019
Onderwerp          Advies naar aanleiding van het bezwaarschrift van [NAAM] college,

1. Inleiding
Op 22 augustus 2019 om 10:48 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond het NS-station Amsterdam Centraal (vak 21
Stationsplein) en opgeslagen bij het Fietsdepot. De fiets van bezwaarde stond volgens het besluit
niet geparkeerd in de daarvoor bestemde voorziening. Het besluit is op 22 augustus 2019 om
08:20 uur bekendgemaakt.

Tegen dit besluit is tijdig een bezwaarschrift ingediend.

2. Advies
Ik adviseer u:
.  Het bezwaar ontvankelijk te verklaren-
.  Het bezwaar ongegrond te verklaren-
.  Het bestreden besluit in stand te laten, met een wijziging van de grondslag naar artikel
4.27 lid 4 van de Algemene Plaatselijke Verordening (APV)-
.  Geen kostenvergoeding toe te kennen.

Hieronder leest u hoe ik tot dit advies is gekomen.

3. De bezwaren
Samengevat luiden de bezwaren als volgt:
.  Om naar het werk te komen parkeert bezwaarde elke ochtend vroeg de fiets op ongeveer
dezelfde plek bij het station.
. [NAAM] geeft aan dat de fiets dagelijks wordt gebruikt, en niet al twee weken op
dezelfde plek stond.
.  Zij zet de fiets altijd in de daarvoor bestemde parkeervoorziening.
. [NAAM] was noodgedwongen om naar het Fietsdepot te gaan om de fiets tegen
betaling van ? 22,50 terug te krijgen.

4. Horen van bezwaarde
Op 4 november 2019 is er telefonisch contact geweest met bezwaarde. [NAAM] heeft
ingestemd met telefonisch horen. [NAAM] heeft tijdens dat gesprek kort samengevat het
volgende aangevoerd. [NAAM] is het oneens met de reden van verwijdering van de fiets. Zij
gebruikt dagelijks de fiets, waardoor deze niet langer dan twee weken ongebruikt op dezelfde
plaats heeft gestaan. Bij het opmaken van het constateringsformulier door Handhaving is sprake
geweest van een kennelijke verschrijving in de grondslag van de verwijdering. Dit is aan
bezwaarde tijdens het telefonisch horen bekendgemaakt. [NAAM] was het niet eens met deze
werkwijze. Verder geeft bezwaarde aan dat zij haar fiets altijd in de rekken zet, omdat ze weet dat
de fiets verwijderd kan worden als deze niet op de juiste wijze geparkeerd staat. Ze heeft een
mand voorop de fiets, waardoor ze altijd bewust op zoek is naar een goede parkeerplek. De fiets
stond niet vast aan het rek zelf, maar was wel voorzien van twee sloten. Ze was in de
veronderstelling dat zij de fiets op de juiste wijze geparkeerd had. Dat de fiets buiten het rek is
aangetroffen, is volgens bezwaarde dan ook door iemand anders gedaan. Tot slot geeft ze aan dat
zij verschillende kosten heeft gemaakt, zijnde de betaling van ? 22,50 om de fiets terug te krijgen,
het lenen van een auto om de fiets op te halen en kosten voor vervangend vervoer voor de dagen
dat zij niet over haar fiets kon beschikken.

5. Juridisch kader
Ingevolge artikel 4.27 lid, lid 3 en 4 van de APV kan in het belang van de veiligheid en ter
voorkoming van hinder een gebied worden aangewezen waarin fietsen uitsluitend in de daarvoor
bestemde voorziening (lees: een fietsenrek) mogen worden geparkeerd. Door het intensief
gebruik en hoge fietsparkeerdruk is het gebied rond het NS-station Amsterdam Centraal door het
college van burgemeester en wethouders aangewezen als gebied waarin het verboden is om
fietsen buiten de daarvoor bestemde voorzieningen te parkeren1.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
Op het kennisgeving besluit en op het constateringsformulier is per abuis als reden van
verwijdering artikel 4.27 lid 2a (parkeerduurbeperking 2 weken) aangegeven. Dit betreft een
registratiefout. Volgens de uitspraak van 10 oktober 2016 Rechtbank Den Haag is de sticker op de
fiets het besluit.2 Op de sticker stond de begunstigingstermijn van één uur aangegeven. Deze

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'
2 Rb Den Haag, 10 oktober 2016, ECLI:NL:RBDHA:2016:12168.

termijn wordt enkel gegeven bij fietsen die buiten de voorziening staan geparkeerd, en dus niet bij
fietsen die de maximale parkeerduur overschrijden. De fiets stond binnen het aangewezen gebied
en is na de begunstigingstermijn van één uur verwijderd. Hieruit volgt dat de reden van opslaan en
meevoeren per ongeluk verkeerd is ingevoerd. De grondslag voor verwijdering van de fiets is
artikel 4.27 lid 4 APV.

In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod op buiten de rekken te
parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond niet met het voorwiel in het
daarvoor bestemde fietsenrek geparkeerd en stak uit de rij fietsen.

Overtreding van artikel 4.27, lid 4, van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van een uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 22 augustus 2019 om 08.20 uur is aangebracht, en dat de fiets op 22 augustus 2019
om 10.48 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] parkeert altijd vroeg in de ochtend haar fiets op het Stationsplein. Ze is op de hoogte
van de handhaving Fietsparkeren en zet daarom haar fiets altijd op de juiste wijze neer. Het
standpunt van bezwaarde is dat zij haar fiets in het fietsenrek heeft geplaatst en dat iemand
anders de fiets uit het rek heeft gehaald. Dit is volgens bezwaarde niet aan haar toe te rekenen.
Tot slot heeft ze kosten gemaakt. De commissie overweegt hiertoe het volgende.

Het komt helaas voor dat los in het rek geplaatste fietsen eruit worden gehaald zodat iemand
anders zijn of haar fiets op die plek in het rek kan zetten. Hoe vervelend dit voor betrokkene ook is,
het is haar verantwoordelijkheid om de fiets zo te stallen dat dit niet kan gebeuren. Ook als een
lang (ketting)slot gebruikt wordt om de fiets aan het rek te bevestigen, moet dat slot zó bevestigd
worden dat niet teveel ruimte bestaat om de fiets uit het rek te trekken. Het standpunt van
bezwaarde volgt de bezwaarschriftencommissie dus niet.

De commissie overweegt dat het voor risico van degene die zijn fiets stalt hoort te blijven, dat de
fiets door een ander verplaatst kan worden als hij de fiets niet zo bevestigt dat dat niet kan. De
schade die zij daardoor heeft geleden, dient dan ook voor haar rekening te blijven. De commissie is
van mening dat de overtreding bezwaarde is toe te rekenen, zodat de last haar terecht is opgelegd
en de kosten voor rekening van bezwaarde blijven.

7. Conclusie
Op grond van het voorgaande ben ik van oordeel dat het bezwaar ongegrond is en dat het bestreden
besluit in stand dient te blijven, onder wijziging van de grondslag. [NAAM] komt niet in
aanmerking voor een kostenvergoeding.

Adviseur,

Mw. [NAAM]