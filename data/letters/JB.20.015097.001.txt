Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.20.015097.001
Datum        5 januari 2021
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 10 september 2020 om 19:58 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond de Rode Loper te Amsterdam (Marie Heinekenplein) en
opgeslagen bij het Fietsdepot. De fiets stond volgens het besluit niet geparkeerd in de daarvoor
bestemde voorziening. Het besluit is op 10 september 2020 om 18:40 uur bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat haar fiets net tegen de voorziening aanstond en niet
overduidelijk daarbuiten-
.  Zij merkt op dat de fiets binnen anderhalf uur na het stickeren is verwijderd. Dit is volgens
haar geen reële tijd om de fiets zelfstandig te kunnen verwijderen-
.  Tot slot geeft bezwaarde aan dat het verwijderen voor haar als acute zorgverlener veel
(financiële) vervelende gevolgen gehad.

4. Horen van bezwaarde
Per e-mail van 22 december 2020 heeft de behandelend jurist van het bezwaarschrift bezwaarde
in de gelegenheid gesteld contact op te nemen om haar bezwaren toe te lichten en/of vragen te
stellen. Diezelfde dag heeft bezwaarde per e-mail het volgende aangegeven:

. [NAAM] geeft aan dat zij drie maanden op antwoord heeft gewacht. Zij merkt op dat
de gemeente helaas zo met de overtredingen omgaat-
.  Zij heeft haar fiets niet zo geparkeerd zoals op de foto's te zien is. Het is volgens
bezwaarde nogal druk op het Marie Heinekenplein en zitten er ook weleens andere
mensen aan de fietsen op de locatie. [NAAM] vindt het sneu dat mensen hier zo de
dupe van zijn-
. [NAAM] is het absoluut niet met de beslissing eens en merkt op dat de gemeente
uitgaat, zoals uit de e-mail blijkt, van de bewijzen dus valt er niets aan te doen.

Per e-mail van 23 december 2020 heeft de behandelend jurist aan bezwaarde uitgelegd dat zij de
mogelijkheid heeft om andere feiten en omstandigheden naar voren te brengen, alvorens een
beslissing op het bezwaarschrift wordt genomen. Hierop heeft bezwaarde tot op heden niet
gereageerd. De commissie baseert het advies daarom op de stukken in het dossier.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, fietsparkeervak of
fietsnietje) mogen worden geparkeerd. Door het intensief gebruik en hoge fietsparkeerdruk is het
gebied rond de Rode Loper door het college van burgemeester en wethouders aangewezen als
gebied waarin het verboden is om fietsen buiten de daarvoor bestemde voorzieningen te
parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond op het trottoir geparkeerd bij
een groenstrook. Voor een handhaver is bepalend hoe hij de fiets aantreft.

1 Gemeenteblad 23 augustus 2018, nr. 181437, 'Aanwijzingsbesluit APV artikel 4.27 lid 3 (brom-) fietsparkeren Rode Loper en
omgeving, gemeente Amsterdam'.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 10 september 2020 om 18:40 uur is aangebracht, en dat de fiets op diezelfde dag om
19:58 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] geeft aan dat haar fiets net tegen de voorziening aanstond en niet overduidelijk
daarbuiten. Zij heeft haar fiets niet zo geparkeerd zoals op de foto's is te zien. Het is volgens
bezwaarde nogal druk op het Marie Heinekenplein en zitten er ook weleens andere mensen aan de
fietsen op de locatie. [NAAM] vindt het sneu dat mensen hier zo de dupe van zijn. De commissie
overweegt hiertoe het volgende.

Helaas komt het voor dat fietsen door anderen worden verplaatst. Hoe vervelend dit ook is,
verwacht mag worden dat degene die zijn of haar fiets los in een fietsenrek of fietsparkeervak stalt
weet dat er een risico op verplaatsing aan kleeft. Er kan ook voor gekozen worden om de fiets,
vaak op wat meer afstand van de bestemming, in een fietsenrek te stallen en zodanig vast te
maken met een (ketting)slot dat de fiets niet verplaatst kan worden. Overwogen wordt dat het
voor risico van degene die zijn of haar fiets stalt hoort te blijven, dat de fiets door een ander
verplaatst kan worden als de fiets los in een fietsparkeervoorziening wordt geplaatst.

[NAAM] merkt op dat de fiets binnen anderhalf uur na het stickeren is verwijderd. Dit is volgens
haar geen reële tijd om de fiets zelfstandig te kunnen verwijderen. De commissie overweegt
hiertoe het volgende.

De commissie merkt op dat, indien een fiets in een aangewezen gebied buiten een
fietsvoorziening wordt aangetroffen, de eigenaar vanaf het aanbrengen van de sticker één uur de
tijd krijgt om de fiets te verwijderen. Een begunstigingstermijn van één uur wordt voldoende
geacht om de overtreder in staat te stellen de overtreding ongedaan te maken. Een langere
begunstigingstermijn wordt gelet op de druk op de openbare ruimte in het gebied en de
aanzuigende werking van verkeerd geparkeerde fietsen niet wenselijk geacht en zou in feite leiden
tot het gedogen van overtredingen. Dat de eigenaar van de fiets niet binnen die termijn de
overtreding ongedaan heeft kunnen maken, doet daar niet aan af. Bovendien heeft de Rechtbank
Amsterdam met de uitspraak van 26 september 2018 te kennen gegeven dat het verlenen van een

begunstigingstermijn van één uur niet onredelijk is, in het geval van binnen het aangewezen
gebied buiten de daarvoor bestemde voorziening geparkeerde fietsen.2

[NAAM] geeft aan dat zij drie maanden op antwoord heeft gewacht. Zij merkt op dat de
gemeente helaas zo met de overtredingen omgaat. De commissie overweegt hiertoe het
volgende.

Het is betreurenswaardig dat bezwaarde enkele maanden op een antwoord heeft moeten
wachten. Dit doet echter aan de geconstateerde overtreding niets af en het is dan ook geen reden
om het bezwaarschrift gegrond te verklaren.

6.3 Ten aanzien van de kosten
Tot slot geeft bezwaarde aan dat het verwijderen voor haar als acute zorgverlener veel (financiële)
vervelende gevolgen gehad. De commissie overweegt hiertoe het volgende.

Ten aanzien van de door bezwaarde aan het Fietsdepot betaalde administratiekosten wordt
overwogen dat bezwaarde alleen in aanmerking komt voor een vergoeding, indien blijkt dat niet
de juiste procedure voor verwijdering is gevolgd. Hiervan is geen sprake. De fiets is terecht en op
de juiste wijze verwijderd. [NAAM] komt niet in aanmerking voor een kostenvergoeding.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt in niet in aanmerking voor een
kostenvergoeding.

Adviseur,

Mw. S. Aldershof

2 Rb Amsterdam, 26 september 2018, ECLI:NL:RBAMS:2018:751