Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.19.018643.001
Datum         5 maart 2020
Onderwerp     Advies naar aanleiding van het bezwaarschrift van [NAAM]

Geacht college,

1. Inleiding
Op 18 november 2019 om 11:30 uur heeft de handhaver, namens u, een  fiets van [NAAM]
(hierna: bezwaarde) verwijderd uit de omgeving van het NS-station Amsterdam-Zuid (Zuidplein) en
opgeslagen bij het Fietsdepot. De fiets van bezwaarde stond volgens het besluit niet geparkeerd in
de daarvoor bestemde voorziening. Het besluit is op 18 november 2019 om 10:00 uur
bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat op de sticker staat dat deze om 10:00 uur is bevestigd en dat de
fiets vanaf 11:00 uur kan worden verwijderd-
. [NAAM] is het niet eens met dit besluit, omdat zij van mening is dat iemand een paar
uur de kans moet krijgen om de fiets op te halen. [NAAM] geeft aan met de trein naar
Amersfoort te zijn gegaan naar haar moeder. Zij heeft dus niet de mogelijkheid had om
haar fiets binnen één uur te verwijderen.

4. Horen van bezwaarde
Op 4 maart 2020 is er telefonisch contact geweest met bezwaarde. [NAAM] heeft ingestemd
met telefonisch horen. [NAAM] heeft tijdens dat gesprek kort samengevat het volgende
aangevoerd:

. [NAAM] geeft aan dat zij haar fiets niet in een fietsvoorziening heeft geparkeerd,
omdat de fietsenrekken helemaal vol waren-
. [NAAM] benadrukt dat de begunstigingstermijn van één uur te kort is. [NAAM]
voert aan dat zij niet wist dat er zo strikt gehandhaafd werd-
. [NAAM] stelt dat er geen bord staat die het beleid aangeeft. [NAAM] geeft aan dat
de gemeente Amsterdam het beleid duidelijker moet communiceren. [NAAM] geeft
aan dat er veel fietsen worden weggehaald. [NAAM] stelt dat zij niet de enige is die niet
op de hoogte is van het strenge en rigoureuze beleid.

5. Juridisch kader
Ingevolge artikel 4.27 lid 3 en 4 van de APV kan in het belang van de veiligheid en ter voorkoming
van hinder een gebied worden aangewezen waarin fietsen uitsluitend in de daarvoor bestemde
voorziening (lees: een fietsenrek/fietsparkeervak) mogen worden geparkeerd. Door het intensief
gebruik en hoge fietsparkeerdruk is het gebied rond het NS-station Amsterdam-Zuid door het
college van burgemeester en wethouders aangewezen als gebied waarin het verboden is om
fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied rond NS-station Amsterdam Zuid is het verboden fietsen buiten een
parkeervoorziening te plaatsen. Dit verbod wordt gehandhaafd teneinde de voetgangers die van
het station gebruik maken de ruimte te geven. Door middel van informatieborden wordt gewezen
op het verbod om buiten de rekken te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond op de stoep naast een
scooter. De fiets stond niet geparkeerd in een daarvoor bestemde voorziening. Voor een
handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een

1 Gemeenteblad van 3 mei 2016,nr 55896, 'Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

begunstigingstermijn van een uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 18 november 2019 om 10:00 uur is aangebracht, en dat de fiets op 18 november 2019
om 11:30 uur verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] geeft aan dat zij haar fiets niet in een fietsvoorziening heeft geparkeerd, omdat de
fietsenrekken helemaal vol waren. Hiertoe wordt het volgende overwogen.

Indien er op de betreffende locatie geen vrije plek voorhanden is betekent dit nog niet dat een fiets
buiten het rek mag worden geplaatst. Het is bekend dat de fietsparkeerdruk is het gebied rond
NS-station Amsterdam Zuid hoog is. Er is echter op loopafstand vaak nog wel een voorziening te
vinden waar wel ruimte is om de fiets te parkeren. Daarbij wordt er hard gewerkt aan het
uitbreiden van fietsenstallingen op bekende knelpunten.

[NAAM] geeft aan dat op de sticker staat dat deze om 10:00 uur is bevestigd en dat de fiets
vanaf 11:00 uur kan worden verwijderd. [NAAM] is het niet eens met dit besluit, omdat zij van
mening is dat iemand een paar uur de kans moet krijgen om de fiets op te halen. [NAAM] geeft
aan met de trein naar Amersfoort te zijn gegaan naar haar moeder. Zij heeft dus niet de
mogelijkheid had om haar fiets binnen een uur te verwijderen. De commissie overweegt hiertoe
als volgt.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. Dat bezwaarde niet binnen die termijn de overtreding ongedaan heeft kunnen
maken in verband met bijvoorbeeld een bezoek aan haar moeder in Amersfoort, doet daar niet
aan af. Bovendien heeft de Rechtbank Amsterdam met de uitspraak van 28 februari 2017 te
kennen gegeven dat het verlenen van een begunstigingstermijn van één uur niet onredelijk is, in
het geval van binnen het aangewezen gebied buiten de daarvoor bestemde voorziening
geparkeerde fietsen.2 Gelet op het voorgaande wordt het bezwaar van bezwaarde niet gevolgd.

[NAAM] stelt dat er geen bord staat die het beleid aangeeft. [NAAM] geeft aan dat de
gemeente Amsterdam het beleid duidelijker moet communiceren. [NAAM] geeft aan dat er

2 Rb Amsterdam, 28 februari 2017, ECLI:NL:RBAMS:2017:1136.

veel fietsen worden weggehaald. [NAAM] stelt dat zij niet de enige is die niet op de hoogte is
van het strenge en rigoureuze beleid. Hiertoe overweegt de commissie als volgt.

Het is vervelend dat bezwaarde niet op de hoogte was van de geldende regeling waardoor zij haar
fiets buiten de voorziening geparkeerd heeft. Hoewel er rond het NS-station Amsterdam-Zuid
door middel van verschillende informatieborden gewezen wordt op het verbod om buiten een
daarvoor bestemde voorziening te parkeren, wordt overwogen dat door middel van borden
uitsluitend gewezen wordt op het verbod om buiten de voorziening te parkeren. Het zijn niet de
borden die het parkeerverbod in het leven roepen. Het is de bevoegdheid in de APV en het
Aanwijzingsbesluit die maken dat er een bepaald regime geldt in het gebied. Het al dan niet
aanwezig zijn van een bord doet daarom niet af aan de geldende regels.3 Ten overvloede wordt
opgemerkt dat ook op de website www.amsterdam.nl/fiets dit verbod kenbaar wordt gemaakt.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mw. [NAAM] Raad van State 2 juli 2014, ECLI:NL:RVS:2014:239