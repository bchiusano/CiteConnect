Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.20.004527.001
Datum         24 juni 2020
Onderwerp     Advies naar aanleiding van het bezwaarschrift van mevrouw [NAAM] college,

1. Inleiding
Op 5 maart 2020 om 09:07 uur heeft de handhaver, namens u, de fiets van [NAAM] (hierna:
bezwaarde) verwijderd van de locatie het Leidseplein te Amsterdam en opgeslagen bij het
Fietsdepot. De fiets van bezwaarde stond volgens het besluit niet geparkeerd in de daarvoor
bestemde voorziening. Het besluit is op 5 maart 2020 om 08:05 uur bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] voert aan dat de fiets naar haar mening onterecht is verwijderd.
. [NAAM] legt uit dat zij de fiets tegen de muur van het Theater Amsterdam had
geparkeerd.
.  Voorts legt bezwaarde uit dat er een bord stond met de boodschap fietsen niet voor de
deur te parkeren.
. [NAAM] meent dat haar fiets tegen de muur stond geparkeerd.
. [NAAM] kwam een dag na de verwijdering van de fiets op idee dat de fiets verwijderd
zou zijn door de gemeente. Dit naar aanleiding van het zien van de groene borden.
.  Volgens bezwaarde zou zij de fiets niet op de betreffende plek hebben geparkeerd als er
groene borden waren geplaatst.
. [NAAM] wenst de administratiekosten en de kosten van haar slot vergoed te krijgen.

4. Horen van bezwaarde
Bezwaarde is bij e-mail van 22 april 2020 gevraagd om uiterlijk voor 27 april 2020 door te geven of
zij gehoord wil worden. [NAAM] is erop gewezen dat indien zij niet reageert, het bezwaarschrift
wordt afgedaan op basis van de aangeleverde stukken. Tot op de dag van 23 juni 2020 heeft
bezwaarde niet gereageerd. Hieruit wordt geconcludeerd dat bezwaarde afziet van de
mogelijkheid om gehoord te worden.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (hierna: APV) kan in het
belang van de veiligheid en ter voorkoming van hinder een gebied worden aangewezen waarin
fietsen uitsluitend in de daarvoor bestemde voorziening (lees: een fietsenrek) mogen worden
geparkeerd. Door het intensief gebruik en hoge fietsparkeerdruk is de locatie Leidseplein door het
college van burgemeester en wethouders aangewezen als gebied waarin het verboden is om
fietsen buiten de daarvoor bestemde voorzieningen te parkeren1.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied gebruik maken de ruimte
te geven. Door middel van informatieborden wordt gewezen op het verbod om buiten de rekken
te parkeren.

Bezwaarde voert aan dat de fiets op de locatie Leidseplein was geparkeerd tegen de muur van het
Theater. Uit het constateringsformulier en de foto's die zijn gemaakt bij de verwijdering van de
fiets, blijkt dat de fiets buiten een fietsvoorziening is aangetroffen. De fiets stond tegen een muur
aan geparkeerd en niet in een daartoe bestemde fietsvoorziening.. Voor een handhaver is
bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een

1
Publicatie stadsdeelbestuur 1 juli 2016, agendapunt 11, 'Aanpak brom-, snor- en motorfietsparkeren Leidseplein'.

begunstigingstermijn van een uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 5 maart 2020 om 08:05 uur is aangebracht, en op diezelfde dag om 09:07 uur is
verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren

Bezwaarde voert aan dat de fiets naar haar mening onterecht is verwijderd. [NAAM] legt uit dat
de fiets tegen de muur van het Theater Amsterdam stond geparkeerd. Volgens bezwaarde zou zij
de fiets niet op de betreffende plek hebben geparkeerd als er groene borden waren geplaatst.

Herhaald wordt dat uit het constateringsformulier en de foto's die zijn gemaakt bij de verwijdering
van de fiets, blijkt dat de fiets buiten een fietsvoorziening is aangetroffen. De fiets stond tegen een
muur. Voor een handhaver is bepalend hoe hij de fiets aantreft. De enkele stelling dat de fiets niet
in de weg stond is hiervoor onvoldoende. Tevens dient te worden opgemerkt dat dit geen vereiste
is op basis van artikel 4.27 lid 4 van de APV. Voor een overtreding op basis van voornoemd artikel
is immers voldoende dat de fiets buiten de daarvoor bestemde fietsvoorziening wordt
aangetroffen. Hieruit kan worden afgeleid dat de fiets terecht is verwijderd.

Ten aanzien van de groene borden kan het volgende worden overwogen. De locatie Leidseplein is
aangewezen als gebied waar het verboden is een fiets buiten de daarvoor bestemde voorziening
te parkeren. Op verschillende plekken in die gebieden hangen bordjes om aan te geven dat een
fiets in de daarvoor bestemde voorziening geparkeerd moet worden. Van een verkeersdeelnemer
mag worden verwacht dat hij zich op de hoogte stelt dan wel onderzoek doet naar de
parkeermogelijkheden. Ik verwijs hiervoor naar de uitspraak van de rechtbank van Amsterdam van
16 februari 2016 (ECLI:NL:RBAMS:2015:1603). Dat bezwaarde heeft nagelaten zich te oriënteren
op de parkeermogelijkheden van fietsen in het gebied van de omgeving van het station, komt voor
haar rekening. Het had bezwaarde voldoende duidelijk kunnen zijn dat het verboden is om aldaar
haar fiets buiten de daarvoor bestemde parkeervoorziening te plaatsen.

Voorts wenst bezwaarde de administratiekosten en de kosten van haar slot vergoed te krijgen.

Nu is gebleken dat de overtreding vast staat, de juiste procedure is gevolgd en de bezwaren niet
worden gevolgd, wordt geconcludeerd dat bezwaarde niet in aanmerking komt voor vergoeding
van de kosten voor het slot en de aan het Fietsdepot betaalde administratiekosten.

7  Conclusie

Op grond van het voorgaande is de commissie van oordeel dat het bezwaar ongegrond is en dat het
bestreden  besluit  in  stand  dient  te  blijven. [NAAM]  komt  niet  in  aanmerking  voor  een
kostenvergoedin