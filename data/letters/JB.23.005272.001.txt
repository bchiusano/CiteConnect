Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.23.005272.001
Datum         30 maart 2023
Onderwerp     Advies naar aanleiding van het bezwaarschrift van mevrouw [NAAM]

Geacht college,

1. Inleiding
Op 3 maart 2023 om 20:56 uur heeft de handhaver, namens u, de fiets van mevrouw [NAAM]
(hierna: bezwaarde) verwijderd van de locatie Kleine-Gartmanplantsoen (Leidseplein) te Amsterdam
en opgeslagen bij het Fietsdepot. De fiets van bezwaarde stond volgens het besluit niet geparkeerd
in de daarvoor bestemde voorziening. Het besluit is op 3 maart 2023 om 19:11 uur bekendgemaakt.
Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de gronden uit het bezwaarschrift als volgt:
. [NAAM] geeft aan dat haar fiets zonder geldige reden is verwijderd en haar kettingslot
is vernield door de gemeente Amsterdam.
. [NAAM] geeft aan dat zij haar fiets behoorlijk heeft geparkeerd op het Leidseplein op 3
maart 2023.
. [NAAM] geeft aan dat zij heeft gecontroleerd op de aanwezigheid van bebording,
alvorens zij haar fiets achterliet op de onderhavige locatie.
. [NAAM] geeft aan dat zij op de onderhavige locatie geen bebording heeft gezien
waarop staat dat het parkeren van haar fiets op die plek verboden zou zijn.
. [NAAM] geeft aan dat toen zij haar fiets wilde ophalen, haar fiets was verdwenen.
. [NAAM] geeft aan dat zij heeft gewacht op de medewerkers van de gemeente
Amsterdam en dat een van die medewerkers haar vertelde dat haar fiets al was
meegenomen naar het depot.

. [NAAM] geeft aan dat zij de medewerkers van de gemeente Amsterdam heeft
gewezen op het feit dat er geen bebording of markering op de onderhavige locatie
aanwezig is die het fietsparkeerverbod kenbaar maakt.
. [NAAM] geeft aan dat een van de betreffende medewerkers vervolgens een groene
pion neerzette en dat deze zei: 'there is now'.
. [NAAM] geeft aan dat zij deze werkwijze onacceptabel vindt.
. [NAAM] geeft aan dat zij ? 22,50- moest betalen in het depot, dat zij ? 30,- moest
betalen aan het verhuurbedrijf van de fiets (a6Fiets) voor het gebroken slot en daarbij dat
zij op zijn minst ? 5,- kwijt was aan het buskaartje. In totaal vraagt bezwaarde om een
vergoeding van ? 52,50 voor de ketting en de fiets.

4. Horen van bezwaarde
Op 20 maart 2023 is er telefonisch contact geweest met bezwaarde. [NAAM] heeft ingestemd
met telefonisch horen. [NAAM] heeft samengevat het volgende verklaard:
. [NAAM] heeft aangegeven dat zij de regels niet kende, maar dat er ook geen borden op
de betreffende locatie aanwezig waren.
. [NAAM] heeft aangegeven dat zij haar fiets niet op die plek zou hebben neergezet als
het duidelijk was aangegeven dat dat niet mag.
. [NAAM] heeft aangegeven dat zij in eerste instantie dacht dat haar fiets gestolen was.
. [NAAM] heeft aangegeven dat zij heeft gewacht op medewerkers van de gemeente
Amsterdam toen zij van een voorbijganger begreep dat haar fiets door hen was
verwijderd.
. [NAAM] heeft aangegeven dat zij heeft gewacht totdat de medewerkers van de
gemeente Amsterdam langskwamen om een nieuwe lading fietsen te verwijderen.
. [NAAM] heeft aangegeven dat zij, in de tijd dat zij aan het wachten was, ten minste
tien mensen heeft moeten waarschuwen dat zij hun fiets niet op onderhavige locatie
mochten neerzetten. Hieruit blijkt volgens bezwaarde dat het fietsparkeerverbod niet
duidelijk was.
. [NAAM] heeft aangegeven dat er nu drie borden staan geplaatst en dat het
fietsparkeerverbod nu wel duidelijk is, maar benadrukt dat het eerst niet duidelijk was.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek) mogen worden geparkeerd.
Het Leidseplein is een zeer intensief gebruikt deel van Amsterdam. Door het intensief gebruik en
hoge fietsparkeerdruk is het gebied rondom het Leidseplein door het college van burgemeester en
wethouders aangewezen als gebied waarin het verboden is om fietsen buiten de daarvoor
bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

1 Gemeenteblad van 13 maart 2020, Nr. 65635, 'Aanwijzingsbesluit APV artikel 4.27 lid 3 (brom-)
fietsparkeren Leidseplein en omgeving, gemeente Amsterdam'.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied rondom het Leidseplein
gebruik maken de ruimte te geven. Door middel van informatieborden wordt gewezen op het
verbod fietsen buiten de fietsvoorzieningen te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets was met een kettingslot bevestigd
aan een brug en stond op het trottoir geparkeerd. Voor een handhaver is bepalend hoe hij de fiets
aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 3 maart 2023 om 19:11 uur is aangebracht, en dat de fiets op 3 maart 2023 om 20:56
uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde stelt dat zij haar fiets behoorlijk heeft geparkeerd en dat zij niet op de hoogte was van
de regels. Daarbij stelt bezwaarde dat er destijds geen bebording of markering aanwezig was op
de onderhavige locatie die het fietsparkeerverbod kenbaar maakte. Tot slot geeft bezwaarde aan
dat zij op de bewuste avond een handhaver heeft gesproken die zich onbehulpzaam opstelde. De
commissie overweegt hiertoe het volgende.

De commissie stelt vast dat uit het constateringsformulier en de foto's, die door Handhaving zijn
gemaakt op het moment van verwijdering van de fiets, is op te maken dat de fiets niet in de
daartoe bestemde fietsvoorziening stond geparkeerd. De fiets was namelijk met een kettingslot
bevestigd aan een brug en stond op het trottoir geparkeerd. Voor een handhaver is bepalend hoe
hij de fiets aantreft. De plek waar bezwaarde haar fiets heeft geparkeerd, valt onder het

aangewezen gebied. Dit betekent dat fietsen die buiten de daarvoor bestemde
parkeervoorziening staan geparkeerd, kunnen worden verwijderd.

Voorts vindt de commissie het vervelend dat bezwaarde niet op de hoogte was van de geldende
regeling waardoor zij haar fiets buiten de voorziening geparkeerd heeft. Hoewel er op het
Leidseplein door middel van verschillende informatieborden gewezen wordt op het verbod om
buiten een daarvoor bestemde voorziening te parkeren, wordt overwogen dat door middel van
borden uitsluitend gewezen wordt op het verbod om buiten de voorziening te parkeren. Het zijn
niet de borden die het parkeerverbod in het leven roepen. Het is de bevoegdheid in de APV en het
Aanwijzingsbesluit die maken dat er een bepaald regime geldt in het gebied. Het al dan niet
aanwezig zijn van een bord doet daarom niet af aan de geldende regels.2

Tot slot vindt de commissie het betreurenswaardig dat bezwaarde de omgang met de handhaver
op de door haar aangegeven wijze heeft ervaren. Dit leidt er echter niet toe dat de bezwaren van
bezwaarde gehonoreerd kunnen worden.

6.3 Ten aanzien van de kosten
Bezwaarde verzoekt om ? 52,50 vergoeding voor het doorgeknipte kettingslot en de kosten van
het Fietsdepot. De commissie overweegt hiertoe het volgende.

Ten aanzien van de door bezwaarde aan het Fietsdepot betaalde wordt overwogen dat bezwaarde
alleen in aanmerking komt voor een vergoeding, indien blijkt dat niet de juiste procedure voor
verwijdering is gevolgd. Hiervan is geen sprake. Aangezien de fiets verwijderd mocht worden,
worden de kosten voor het slot niet vergoed. Handhaving moest voor de verwijdering van de fiets
het slot wel open breken. De commissie adviseert daarom om geen kostenvergoeding toe te
kennen.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Dhr. [NAAM]

2 Raad van State 2 juli 2014, ECLI:NL:RVS:2014:239