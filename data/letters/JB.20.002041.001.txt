Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.20.002041.001
Datum         12 maart 2020
Onderwerp     Advies naar aanleiding van het bezwaarschrift van [NAAM]

Geacht college,

1. Inleiding
Op 3 februari 2020 om 11:08 uur heeft de handhaver, namens u, een fiets van [NAAM] (hierna:
bezwaarde) verwijderd uit de omgeving van het Metrostation Noord te Amsterdam
(Buikslotermeerplein) en opgeslagen bij het Fietsdepot. De fiets van [NAAM] stond volgens het
besluit niet geparkeerd in de daarvoor bestemde voorziening. Het besluit is volgens het
constateringsformulier op 3 februari 2020 om 08:35 uur bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan haar fiets op maandagochtend op 3 februari 2020 bij het stadsdeel in
Amsterdam Noord te hebben geparkeerd-
. [NAAM] geeft aan dat het erg hard waaide en alle fietsen op de grond lagen door de
harde wind. Daarom heeft [NAAM] besloten om haar fiets aan een paal vast te maken
zodat het windscherm van het kinderzitje niet zou beschadigen door een harde val door
de wind-
. [NAAM] stelt dat haar fiets aan een paal vaststond, maar wel met de fietsband in het
fietsparkeervak-
. [NAAM] stelt dat tussen de stickertijd van 08:35 uur en de verwijdertijd van 11:08 uur
nog geen drie uur heeft gezeten-

. [NAAM] verzoekt om restitutie van het bedrag van ? 22,50 die zij aan het Fietsdepot
heeft betaald.

4. Horen van [NAAM]
Op 4 maart 2020 is er telefonisch contact geweest met [NAAM]. [NAAM] heeft ingestemd
met telefonisch horen. [NAAM] herhaalt hetgeen zij in het haar bezwaarschrift heeft benoemd.
[NAAM] heeft tijdens dat gesprek daarnaast het volgende aangevoerd:
. [NAAM] geeft aan normaal gesproken haar fiets altijd in een fietsvoorziening te zetten.

5. Juridisch kader
Ingevolge artikel 4.27 lid 3 en 4 van de APV kan in het belang van de veiligheid en ter voorkoming
van hinder een gebied worden aangewezen waarin fietsen uitsluitend in de daarvoor bestemde
voorziening (lees: een fietsenrek/fietsparkeervak) mogen worden geparkeerd. Door het intensief
gebruik en hoge fietsparkeerdruk is het gebied rond het Metrostation Noord door het college van
burgemeester en wethouders aangewezen als gebied waarin het verboden is om fietsen buiten de
daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied rond het Metrostation Noord is het verboden fietsen buiten een
parkeervoorziening te plaatsen. Dit verbod wordt gehandhaafd teneinde de voetgangers die van
het station gebruik maken de ruimte te geven. Door middel van informatieborden wordt gewezen
op het verbod om buiten de rekken te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond tegen een paal geparkeerd,
buiten het fietsparkeervak. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van een uur wordt voldoende geacht om de overtreder in staat te stellen de

1 Gemeenteblad van 17 juli 2018, nr. 152825, 'Aanwijzingsbesluit fiets-, snorfiets en bromfietsparkeren Stationsgebied
Buikslotermeerplein en Stationsgebeid Noorderpark op grond van art. 4.27 lid 3 APV, gemeente Amsterdam'.

overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 3 februari 2020 om 08:35 uur is aangebracht, en dat de fiets diezelfde dag om 11:08
uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] geeft aan dat het op 3 februari 2020 erg hard waaide en alle fietsen op de grond lagen
door de harde wind. Daarom heeft [NAAM] besloten om haar fiets aan een paal vast te maken
zodat het windscherm van het kinderzitje niet zou beschadigen door een harde val door de wind.
[NAAM] stelt dat haar fiets aan een paal vaststond maar wel met de fietsband in het
fietsparkeervak. De commissie overweegt hiertoe het volgende.

Herhaald wordt dat het in het aangewezen gebied verboden is fietsen buiten een fietsvoorziening
te plaatsen. Dit verbod wordt gehandhaafd teneinde de voetgangers die van het Metrostation
gebruik maken de ruimte te geven. Door middel van informatieborden wordt gewezen op het
verbod om buiten de rekken of vakken te parkeren. Uit het constateringsformulier en de foto's die
zijn gemaakt bij de verwijdering van de fiets, blijkt dat de fiets buiten een fietsvoorziening is
aangetroffen. De fiets stond buiten het fietsparkeervak tegen een paal geparkeerd, en dus
buitenvoorziening. Hoewel de commissie begrip heeft voor de omstandigheden, doet dit niets af
aan de geconstateerde overtreding. Overwogen wordt dat indien [NAAM] haar fiets niet in een
fietsparkeervak wil parkeren vanwege de mogelijkheid dat de fiets om kan waaien, dit nog niet
betekent dat een fiets buiten een fietsvoorziening mag worden geplaatst. [NAAM] had haar
fiets in dit geval bijvoorbeeld in de gemeentelijke fietsenstalling station Noord kunnen parkeren.

[NAAM] stelt dat tussen de stickertijd van 08:35 uur en de verwijdertijd van 11:08 uur nog geen
drie uur tussen heeft gezeten. De commissie overweegt als volgt.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. Bovendien heeft de Rechtbank Amsterdam met de uitspraak van 28 februari 2017
te kennen gegeven dat het verlenen van een begunstigingstermijn van één uur niet onredelijk is, in
het geval van binnen het aangewezen gebied buiten de daarvoor bestemde voorziening
geparkeerde fietsen.2 Gelet op het voorgaande wordt het bezwaar van [NAAM] niet gevolgd.

2 Rb Amsterdam, 28 februari 2017, ECLI:NL:RBAMS:2017:1136.

[NAAM] geeft aan normaal gesproken haar fiets altijd in een fietsvoorziening te zetten.

De commissie waardeert het dat [NAAM] normaal gesproken haar fiets altijd in een
fietsvoorziening parkeert. Echter is dit geen reden om de bezwaren gegrond te verklaren.

6.3 Ten aanzien van de gevorderde kostenvergoeding
[NAAM] verzoekt om restitutie van het bedrag van ? 22,50 die zij aan het Fietsdepot heeft
betaald. De commissie overweegt hiertoe als volgt.

Ten aanzien van de door [NAAM] aan het Fietsdepot betaalde administratiekosten wordt
overwogen dat [NAAM] alleen in aanmerking komt voor een vergoeding, indien blijkt dat niet
de juiste procedure voor verwijdering is gevolgd. Hiervan is geen sprake. De commissie adviseert
daarom geen kostenvergoeding toe te kennen.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mw. [NAAM]