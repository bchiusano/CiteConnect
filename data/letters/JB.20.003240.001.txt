Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.20.003240.001
Datum         27 maart 2020
Onderwerp     Advies naar aanleiding van het bezwaarschrift van de heer [NAAM]

Geacht college,

1. Inleiding
Op 27 januari 2020 om 10:28 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond het NS-station Amsterdam Zuid (Parnassusweg) en
opgeslagen bij het Fietsdepot. De fiets van bezwaarde stond volgens het besluit niet geparkeerd in
de daarvoor bestemde voorziening. Het besluit is op 27 januari 2020 om 08:20 uur bekendgemaakt.
Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren uit het bezwaarschrift als volgt:
. [NAAM] geeft aan dat er bij het NS-station Amsterdam Zuid op maandagochtend 27
januari 2020 onvoldoende voorzieningen waren om zijn fiets te parkeren. [NAAM]
geeft aan dat dit kwam doordat er veel fietsen van studenten geparkeerd stonden die in
het weekend Amsterdam verlaten en op maandagochtend nog niet waren teruggekeerd-
. [NAAM] geeft aan dat hij door de parkeerdrukte zijn fiets heeft geparkeerd naast het
volle fietsenrek, binnen het omheinde fietsenstallingsgebied. [NAAM] geeft aan dat hij
bij het parkeren van zijn fiets geen overlast of hinder heeft veroorzaakt-
. [NAAM] geeft aan dat niet duidelijk wordt aangegeven of gecommuniceerd dat het
verboden is om fietsen buiten de rekken te parkeren.

4. Horen van bezwaarde
[NAAM] is per e-mail en per brief van 11 maart 2020in de mogelijkheid gesteld om zijn
bezwaren mondeling toe te lichten. [NAAM] heeft hier geen gebruik van gemaakt.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening mogen worden geparkeerd. Door het intensief
gebruik en hoge fietsparkeerdruk is het gebied rond het NS-station Amsterdam Zuid door het
college van burgemeester en wethouders aangewezen als gebied waarin het verboden is om
fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de rekken
te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond geparkeerd tegen een
hekwerk, buiten de voorziening. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 27 januari 2020 om 08:20 uur is aangebracht, en dat de fiets diezelfde dag om 10:28
uur is verwijderd.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale 
fietsparkeerduur en vaststellen Handboek Fietsparkeren'.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM]  voert  aan  dat  hij  zijn  fiets  naast  het  fietsenrek  heeft  geparkeerd,  omdat  alle
fietsenrekken bij het NS-station Amsterdam Zuid vol waren op maandagochtend 27 januari 2020.
De commissie overweegt dat indien er op de betreffende locatie geen vrije plek voorhanden is, dit
nog  niet  betekent  dat  een  fiets  buiten  het  rek  mag  worden  geplaatst.  Vaak  is  er  in  de  nabije
omgeving nog wel een voorziening waar wel ruimte is om de fiets te parkeren. Daarbij wordt er
hard gewerkt aan het uitbreiden van fietsenstallingen op bekende knelpunten. In 2020 zullen er
40.000  extra  stallingsplekken  zijn  ten  opzichte  van  2015.  Een  deel  hiervan  is  thans  reeds
gerealiseerd.2

[NAAM] voert aan dat hij met  het parkeren van zijn fiets geen overlast of hinder heeft
veroorzaakt. De commissie stelt vast dat de plek waar bezwaarde zijn fiets heeft geparkeerd valt
onder het aangewezen gebied. Dit betekent dat fietsen die buiten de daarvoor bestemde
parkeervoorziening staan geparkeerd, kunnen worden verwijderd. Het veroorzaken van hinder of
overlast is hiervoor geen vereiste.

[NAAM] voert aan dat niet duidelijk  wordt aangegeven of gecommuniceerd dat fietsen die
buiten de voorzieningen worden geparkeerd worden verwijderd.
Het is vervelend dat bezwaarde niet op de hoogte was van de geldende regeling waardoor hij zijn
fiets buiten de voorziening geparkeerd heeft. De commissie benadrukt dat er in het aangewezen
gebied bij NS-station Amsterdam Zuid door middel van verschillende informatieborden gewezen
wordt op het verbod om buiten een daarvoor bestemde voorziening te parkeren.
Ten overvloede merkt de commissie op dat het echter niet de borden zijn die het parkeerverbod in
het leven roepen. Het is de bevoegdheid in de APV en het Aanwijzingsbesluit die maken dat er een
bepaald regime geldt in het gebied. Het al dan niet aanwezig zijn van een bord doet daarom niet af
aan de geldende regels.3 De commissie is van mening dat van een verkeersdeelnemer mag worden
verwacht dat hij onderzoek doet naar de ter plaatse geldende verkeerssituatie. Dat bezwaarde dit
heeft nagelaten en daardoor niet op de hoogte was van de ter plaatsen geldende verkeersregels
dient voor zijn rekening te blijven.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden  besluit  in  stand  dient  te  blijven. [NAAM]  komt  niet  in  aanmerking  voor  een
kostenvergoeding.

Adviseur,

w/g Mw. mr. [NAAM] Gemeente Amsterdam, 'Kader Fietsparkeren: meer plek in het rek', 22 mei 
2015, https://www.amsterdam.nl/parkeren- verkeer/fiets/kader-fietsparkeren/.
3 Raad van State 2 juli 2014, ECLI:NL:RVS:2014:2398