Advies van de bezwaarschriftencommissie Juridisch Bureau
Aan           Het college van burgemeester en wethouders van de gemeente Amsterdam
Zaaknummer    JB.19.019039.001
Datum         17 februari 2020
Onderwerp     Advies naar aanleiding van het bezwaarschrift van [NAAM] college,

1. Inleiding
Op 9 december 2019 om 11:27 uur heeft de handhaver, namens u, de fiets van [NAAM]
(hierna: [NAAM]) verwijderd uit het gebied rond het metrostation Noord  (Elzenhagensingel) en
opgeslagen bij het Fietsdepot. De fiets van [NAAM] stond volgens het besluit niet geparkeerd in
de daarvoor bestemde voorziening. Het besluit is op 9 december 2019 om 07:35 uur bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren uit het bezwaarschrift als volgt:
. [NAAM] geeft aan dat zij het niet eens is met het besluit. Zij heeft haar fiets tegen een
paal neergezet. Daar stond niet aangegeven dat dit niet was toegestaan-
.  Daarnaast geeft [NAAM] aan dat de fietsenrekken vol waren-
.  Volgens [NAAM] was er geen sprake van hinder, omdat zij haar fiets netjes aan de kant
had gezet-
. [NAAM] geeft verder aan dat zij niet de kans heeft gehad om de fiets binnen de
begunstigingtermijn van één uur weg te halen en ergens anders neer te zetten, omdat zij
op school was. Als zij de kans had gekregen om de waarschuwing op de sticker te zien,
had zij de fiets gelijk weggehaald.

4. Horen van [NAAM]
Op 13 februari 2020 is er telefonisch contact geweest met [NAAM]. [NAAM] heeft
samengevat het volgende aangevoerd:
. [NAAM] geeft aan dat zij haar fiets aan een paal heeft vastgezet. De rekken, die er
naast stonden, waren al helemaal vol. Er staan daar veel fietsen in die niet worden
gebruikt-
. [NAAM] heeft de fiets zodanig neergezet dat deze niet in de weg stond. Iedereen kon
er langs en de auto's konden daar nog goed parkeren-
.  Er stonden volgens [NAAM] geen borden bij locatie waarop staat aangegeven dat de
fiets niet naast de paal mag staan. Toen [NAAM] terug kwam, dacht ze dan ook dat de
fiets gestolen was. Ze wist niet dat ze in overtreding was. Er was geen briefje
achtergelaten-
. [NAAM] heeft op de website van de gemeente gekeken en daar heeft ze haar fiets
teruggevonden-
. [NAAM] geeft aan dat ze de verplichting heeft om naar school te gaan, omdat zij onder
de 18 jaar oud is. Ze kon niet binnen één uur al bij haar fiets terug zijn. Ze heeft hierdoor
geen eerlijke kans gehad om de overtreding ongedaan te maken. Zij had de fiets dan
namelijk meteen weggehaald-
. [NAAM] geeft aan dat zij op de dag van verwijdering nog niet op de hoogte was dat zij
haar fiets ook bij het station Amsterdam Noord kon stallen. Dit doet zij nu ook.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek of parkeervak) mogen
worden geparkeerd. Door het intensief gebruik en hoge fietsparkeerdruk is het gebied rond het
metrostation Amsterdam Noord door het college van burgemeester en wethouders aangewezen
als gebied waarin het verboden is om fietsen buiten de daarvoor bestemde voorzieningen te
parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

1 Gemeenteblad van 17 juli 2018, nr. 152825, 'Aanwijzingsbesluit fiets-, snorfiets en bromfietsparkeren Stationsgebied
Buikslotermeerplein en Stationsgebeid Noorderpark op grond van art. 4.27 lid 3 APV, gemeente Amsterdam'.

6.1 Ten aanzien van het besluit
De locatie Elzenhagensingel valt in het aangewezen gebied. In het aangewezen gebied is het
verboden fietsen buiten een parkeervoorziening te plaatsen. Dit verbod wordt gehandhaafd
teneinde de voetgangers die van het station maken de ruimte te geven. Door middel van
informatieborden wordt gewezen op het verbod om buiten de parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond naast een paal geparkeerd
en niet in de daarvoor bestemde parkeervoorziening. Voor een handhaver is bepalend hoe hij de
fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 9 december 2019 om 07:35 uur is aangebracht, en dat de fiets diezelfde dag om 11:27
uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde geeft aan dat zij het niet eens is met het besluit. Zij heeft haar fiets tegen een paal
neergezet. Daar stond niet aangegeven dat dit niet was toegestaan. De commissie overweegt
hiertoe het volgende.

Het is vervelend dat [NAAM] niet op de hoogte was van de geldende regeling waardoor zij haar
fiets buiten de voorziening geparkeerd heeft. Hoewel er rond het metrostation Amsterdam Noord
door  middel  van  verschillende  informatieborden  gewezen  wordt  op  het  verbod  om  buiten  een
daarvoor  bestemde  voorziening  te  parkeren,  wordt  overwogen  dat  door  middel  van  borden
uitsluitend gewezen wordt op het verbod om buiten de voorziening te parkeren. Het zijn niet de
borden  die  het  parkeerverbod  in  het  leven  roepen.  Het  is  de  bevoegdheid  in  de  APV  en  het
Aanwijzingsbesluit  die  maken  dat  er  een  bepaald  regime  geldt  in  het  gebied.  Het  al  dan  niet
aanwezig zijn van een bord doet daarom niet af aan de geldende regels.2

Daarnaast geeft [NAAM] aan dat de fietsenrekken vol waren. Er staan daar veel fietsen in die
niet worden gebruikt. De commissie overweegt hiertoe het volgende.

2 Raad van State 2 juli 2014, ECLI:NL:RVS:2014:2398.

Overwogen wordt dat indien er op de betreffende locatie geen vrije plek voorhanden is, dit nog
niet betekent dat een fiets buiten de daarvoor bestemde parkeervoorziening mag worden
geplaatst. Vaak is er in de nabije omgeving nog wel een voorziening waar wel ruimte is om de fiets
te parkeren. De commissie volgt het standpunt van [NAAM] daarom niet.

Volgens [NAAM] was er geen sprake van hinder, omdat zij haar fiets netjes aan de kant had
gezet. Iedereen kon er langs en de auto's konden daar nog goed parkeren. De commissie
overweegt hiertoe het volgende.

De commissie twijfelt niet aan de goede intenties van [NAAM]. De plek waar [NAAM] haar
fiets heeft geparkeerd, valt onder het aangewezen gebied. Dit betekent dat fietsen die buiten de
daarvoor bestemde parkeervoorziening staan geparkeerd, kunnen worden verwijderd. Het
veroorzaken van hinder is hiervoor geen vereiste.

Bezwaarde geeft tot slot aan dat ze de verplichting heeft om naar school te gaan, omdat zij onder
de 18 jaar oud is. Ze kon niet binnen één uur al bij haar fiets terug zijn. Ze heeft hierdoor geen
eerlijke kans gehad om de overtreding ongedaan te maken. Zij had de fiets dan namelijk meteen
weggehaald. De commissie overweegt hiertoe het volgende.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. Dat de eigenaar van de fiets niet binnen die termijn de overtreding ongedaan heeft
kunnen maken in verband met bijvoorbeeld schoolverplichtingen, doet daar niet aan af.
Bovendien heeft de Rechtbank Amsterdam met de uitspraak van 28 februari 2017 te kennen
gegeven dat het verlenen van een begunstigingstermijn van één uur niet onredelijk is, in het geval
van binnen het aangewezen gebied buiten de daarvoor bestemde voorziening geparkeerde
fietsen.3

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden  besluit  in  stand  dient  te  blijven. [NAAM]  komt  niet  in  aanmerking  voor  een
kostenvergoeding.

Adviseur,

Mw. [NAAM] Rb Amsterdam, 28 februari 2017, ECLI:NL:RBAMS:2017:113