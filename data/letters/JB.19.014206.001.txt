Advies van de bezwaarschriftencommissie Juridisch Bureau

Aan           Het college van burgemeester en wethouders van Amsterdam
Zaaknummer    JB.19.014206.001
Datum         21 november 2019
Onderwerp     Advies naar aanleiding van het bezwaarschrift van [NAAM]

Geacht college,

1.    Inleiding
Op 9 september 2019 om 10:11 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond het NS-station Amsterdam Zuid (Matthijs Vermeulenpad)
en opgeslagen bij het Fietsdepot. De fiets van bezwaarde stond volgens het besluit niet geparkeerd
in de daarvoor bestemde voorziening. Het besluit is op 9 september 2019 om 08:30 uur
bekendgemaakt.

Tegen dit besluit is tijdig een bezwaarschrift ingediend.

2.    Advies
Ik adviseer u:
.     het bezwaar ontvankelijk te verklaren-
.     het bezwaar ongegrond te verklaren-
.     het bestreden besluit in stand te laten-
.     geen kostenvergoeding toe te kennen.

Hieronder leest u hoe ik tot dit advies ben gekomen.

3.    De bezwaren
Samengevat luiden de bezwaren als volgt:
.    [NAAM] geeft aan dat de fiets netjes onder de trap stond geparkeerd-
.     Volgens bezwaarde was er geen bord aanwezig waarop stond aangegeven dat op deze
plek geen fietsen mogen staan-
.    [NAAM] merkte op dat op dezelfde plek ook andere fietsen stonden. Deze waren niet
meegenomen door de handhavers-
.    [NAAM] stelt schade te hebben aan de (ketting)slot.

4.    Horen van bezwaarde
Op woensdag 13 november 2019 is er telefonisch contact geweest met bezwaarde. [NAAM]
heeft ingestemd met telefonisch horen. Zij heeft tijdens dat gesprek samengevat het volgende
aangevoerd.
. [NAAM] heeft aangegeven dat de fiets enkel twee uurtjes onder de trap heeft gestaan-
. [NAAM] benadrukte dat er geen bord te zien was waar de regels worden aangegeven-
.  Daarnaast is bezwaarde van mening dat haar fiets niet voor hinder heeft gezorgd. Ter
verduidelijking is het constateringsformulier opgestuurd. Hierop heeft bezwaarde niet
gereageerd.

5.    Juridisch kader
Ingevolge artikel 4.27, lid 3 en 4, van de Algemene Plaatselijke Verordening (APV) kan in het
belang van de veiligheid en ter voorkoming van hinder een gebied worden aangewezen waarin
fietsen uitsluitend in de daarvoor bestemde voorziening (lees: een fietsenrek) mogen worden
geparkeerd. Door het intensief gebruik en hoge fietsparkeerdruk is het gebied rond het NS-station
Amsterdam Zuid door het college van burgemeester en wethouders aangewezen als gebied
waarin het verboden is om fietsen buiten de daarvoor bestemde voorzieningen te parkeren1.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6.    Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de rekken
te parkeren.

Bezwaarde voert aan dat de fiets in de omgeving van NS-station Amsterdam Zuid was
geparkeerd. Uit het constateringsformulier en de foto's die zijn gemaakt bij de verwijdering van de
fiets, blijkt dat de fiets buiten de fietsvoorziening is aangetroffen. De fiets stond namelijk onder
een trap waar geen fietsenrek aanwezig was. Voor een handhaver is het bepalend hoe hij de fiets
aantreft.

Overtreding van artikel 4.27, lid 4, van de APV staat hiermee vast.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 9 september 2019 om 08:30 uur is aangebracht, en dat de fiets op dezelfde dag om
10:11 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde heeft aangevoerd dat zij haar fiets onder een trap heeft geplaatst. Het was voor
bezwaarde niet duidelijk dat zij haar fiets niet mocht parkeren onder de trap. Volgens bezwaarde
was dit niet duidelijk aangegeven met borden en dat er een verbod geldt. In dit verband geeft zij
aan, dat haar fiets geen hinder heeft veroorzaakt.

De gebieden rond alle NS-stations in Amsterdam zijn aangewezen als gebied waar het verboden is
een fiets buiten de daarvoor bestemde voorziening te parkeren. Op verschillende plekken in die
gebieden hangen bordjes om aan te geven dat een fiets in de daarvoor bestemde voorziening
geparkeerd moet worden. Door middel van borden wordt echter uitsluitend gewezen op het
verbod om buiten de voorziening te parkeren. Het zijn niet de borden die het parkeerverbod in het
leven roepen. Het is de bevoegdheid in de APV en het Aanwijzingsbesluit die maken dat er een
bepaald regime geldt in het gebied. Het al dan niet aanwezig zijn van een bord doet daarom niet af
aan de geldende regels, waarbij wordt verwezen naar de uitspraak van de Afdeling
bestuursrechtspraak van de Raad van State van 2 juli 2014 (ECLI:NL:RVS:2014:2398).

Het veroorzaken van hinder is geen vereiste voor het verwijderen van fietsen die onjuist staan
geparkeerd. Dat bezwaarde haar fiets vlak naast het fietsenrek heeft gezet en de doorgang
volgens haar niet werd belemmerd, maakt dit niet anders.

Bezwaarde heeft aangegeven dat andere fietsen ook op deze plek geparkeerd stonden. Deze
waren bij terugkomst niet verwijderd. De handhavingscapaciteit is echter beperkt en daarom
kunnen niet alle fietsen die in aanmerking komen voor verwijdering tegelijkertijd worden
verwijderd. Dat andere fietsen niet zijn verwijderd, leid er niet toe dat bezwaarde haar fiets
onterecht is verwijderd. Het beroep op het gelijkheidsbeginsel slaagt derhalve niet.

Tot slot geeft bezwaarde aan schade te hebben aan de (ketting)slot. De commissie overweegt
hiertoe het volgende. De handhavers proberen bij het wegknippen van de fiets het slot zo veel
mogelijk bruikbaar te houden. In dit geval is dat niet mogelijk gebleken. Ten aanzien van de door
bezwaarde gemaakte kosten wordt overwogen dat hiervoor alleen tot vergoeding kan worden

overgegaan indien blijkt dat niet de juiste procedure voor verwijdering is gevolgd. Nu in bezwaar is
gebleken dat hiervan geen sprake is, wordt de door bezwaarde gemaakte kosten niet vergoed.

7.    Conclusie
Op grond van het voorgaande ben ik van oordeel dat het bezwaar ongegrond is en dat het bestreden
besluit in stand dient te blijven. [NAAM] komt niet in aanmerking voor een kostenvergoeding.

Adviseur,

Mw. [NAAM]