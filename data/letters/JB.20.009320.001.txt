Advies van de bezwaarschriftencommissie Juridisch Bureau

Aan         Het college van burgemeester en wethouders van de gemeente Amsterdam
Ons kenmerk JB.20.009320.001
Datum       4 augustus 2020

Onderwerp   Advies naar aanleiding van het bezwaarschrift van [NAAM]       mijn late toetsen

Geacht college,

1. Inleiding
Op 10 juni 2020 om 18:03 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond de Rode Loper (Beursstraat) te Amsterdam en
opgeslagen bij het Fietsdepot. De fiets van [NAAM] stond volgens het besluit niet geparkeerd in
de daarvoor bestemde voorziening. Het besluit is op 10 juni 2020 om 16:35 uur bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  Het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  een kostenvergoeding toe te kennen van ? 12,- en voor het overige af te wijzen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat het niet duidelijk was dat de fiets daar niet mocht staan-
. [NAAM] stelt dat de fiets daar maar voor enkele minuten geparkeerd stond. Toen
[NAAM] terugkwam, zag zij dat de handhavers de fiets al in de wagen hadden gezet.
[NAAM] vroeg de handhavers om de fiets terug te zetten, maar zij wilden daaraan niet
meewerken.
.  Toen [NAAM] haar fiets terugkreeg op het Fietsdepot, zag zij dat de fiets op
verschillende onderdelen was beschadigd: het slot was doorgeslepen, het licht was
afgebroken, de fietsbel was afgebroken, de remmen en het wiel moesten gerepareerd
worden en het achterwiel was plat. [NAAM] heeft een foto van de kapotte bel, het
kapotte achterlicht en een overzichtsfoto van de fiets bijgevoegd. [NAAM] wenst deze
kosten vergoed te krijgen.

4. Horen van [NAAM]
Op 30 juli 2020 is er telefonisch contact geweest met [NAAM]. [NAAM] heeft ingestemd met
telefonisch horen en zij heeft de bezwaren uit het bezwaarschrift herhaald.
. [NAAM] gaf verder aan dat zij voor de reparatie van de schade aan haar fiets met
contant geld heeft betaald en zij geen bonnetje meer heeft. Uit haar hoofd vertelt zij dat
de bel ? 7,-  heeft gekost, het licht kostte ? 5,-, de vervanging van het wiel kostte ? 15,- en
voor eenzelfde kettingslot heeft zij ? 11,- betaald.
. [NAAM] gaf Zij geeft aan dat het wiel niet helemaal rond meer was en er daardoor
bestond de kans dat de band lek ging. Zij weet zeker dat het door de verwijdering is
ontstaan, want daarvoor heeft zij de fiets niet gebruikt. [NAAM] geeft aan dat het om
het licht dichtbij het wiel ging en het licht niet op het stuur. Dat licht werkte volgens haar
ook al niet.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsparkeervak of fietsenrek) mogen
worden geparkeerd. Door het intensief gebruik en hoge fietsparkeerdruk is het gebied rond de
Rode Loper door het college van burgemeester en wethouders aangewezen als gebied waarin het
verboden is om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied gebruik maken de ruimte
te geven. Door middel van informatieborden wordt gewezen op het verbod op buiten de rekken te
parkeren.

1 Gemeenteblad 14 maart 2018, nr. 51260, 'Aanwijzingsbesluit APV artikel 4.27 lid 3 (brom-) fietsparkeren Rode Loper en
omgeving, gemeente Amsterdam'.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond op een invalideplek voor
bewoners geparkeerd. Voor een handhaver is bepalend hoe hij de fiets aantreft.
Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 10 juni 2020 om 16:35 uur is aangebracht, en dat de fiets op diezelfde dag om 18:03
uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde geeft aan dat het niet duidelijk was dat de fiets daar niet mocht staan. Wij overwegen
hiertoe het volgende.

Het is vervelend dat [NAAM] niet op de hoogte was van de geldende regeling waardoor zij haar
fiets buiten de voorziening geparkeerd heeft. Hoewel er op rond de Rode Loper door middel van
verschillende informatieborden gewezen wordt op het verbod om buiten een daarvoor bestemde
voorziening te parkeren, wordt overwogen dat door middel van borden uitsluitend gewezen wordt
op het verbod om buiten de voorziening te parkeren. Het zijn niet de borden die het
parkeerverbod in het leven roepen. Het is de bevoegdheid in de APV en het Aanwijzingsbesluit die
maken dat er een bepaald regime geldt in het gebied. Het al dan niet aanwezig zijn van een bord
doet daarom niet af aan de geldende regels.2 [NAAM] had ook op de website van de gemeente
Amsterdam kunnen kijken voor de parkeerregels voor fietsen op de locatie.

Bezwaarde stelt dat de fiets daar maar voor enkele minuten geparkeerd stond. Toen [NAAM]
terugkwam, zag zij dat de handhavers de fiets al in de wagen hadden gezet. [NAAM] vroeg de
handhavers om de fiets terug te zetten, maar zij wilden daaraan niet meewerken. Wij overwegen
hiertoe het volgende.

De fiets wordt in het algemeen alleen teruggegeven als de fiets op dat moment de laatst
opgeladen fiets is én de eigenaar met een passende fietssleutel kan bewijzen dat het zijn fiets is.
De commissie merkt op dat dit ter beoordeling van de betreffende handhaver is. Als er na de
geclaimde fiets al een andere fiets is opgeladen, dan wordt de fiets niet direct teruggegeven. De
eigenaar kan zijn fiets dan afhalen op het Fietsdepot.

2 Raad van State 2 juli 2014, ECLI:NL:RVS:2014:2398.

6.3 Ten aanzien van de kosten
Toen [NAAM] haar fiets terugkreeg op het Fietsdepot, zag zij dat de fiets op verschillende
onderdelen was beschadigd: het slot was doorgeslepen, het licht was afgebroken, de fietsbel was
afgebroken, de remmen en het wiel moesten gerepareerd worden en het achterwiel was plat.
Bezwaarde gaf verder aan dat zij voor de reparatie van de schade aan haar fiets met contant geld
heeft betaald en zij geen bonnetje meer heeft. Uit haar hoofd vertelt zij dat de bel ? 7,-  heeft
gekost, het licht kostte ? 5,-, de vervanging van het wiel kostte ? 15,- en voor eenzelfde kettingslot
heeft zij ? 11,- betaald. Zij geeft aan dat het wiel niet helemaal rond meer was en er daardoor
bestond de kans dat de band lek ging. Zij weet zeker dat het door de verwijdering is ontstaan,
want daarvoor heeft zij de fiets niet gebruikt. [NAAM] geeft aan dat het om het licht dichtbij
het wiel ging en niet om het licht niet op het stuur. Dat licht werkte volgens haar ook al niet.
Bezwaarde wenst deze kosten vergoed te krijgen. Hiertoe wordt het volgende overwogen.

Overwogen wordt dat bij het toepassen van bestuursdwang zorgvuldig te werk moet worden
gegaan en beschadiging moet worden vermeden. Uit het constateringsformulier blijkt dat op het
moment van verwijdering de fiets gebreken kende, namelijk lakschade en roest. [NAAM] is de
gelegenheid geboden om de door haar gestelde schade te onderbouwen met stukken.

Wat betreft de schade aan het wiel van ? 15,- wordt overwogen dat [NAAM] met de
opgestuurde stukken niet aannemelijk heeft gemaakt dat deze schade is ontstaan door de
verwijdering van de fiets. Uit de toegestuurde foto's blijkt niet dat het wiel is beschadigd. Ook
heeft zij haar gemaakte kosten niet nader met stukken onderbouwd. De commissie adviseert
daarom geen vergoeding toe te kennen voor de kosten aan het wiel.

Bezwaarde heeft wel een foto van de kapotte bel en het kapotte licht bijgevoegd. [NAAM]
heeft echter ook haar gemaakte kosten niet met stukken onderbouwd. Aan de hand van de
overgelegde stukken lijkt het de commissie in dit specifieke geval wel redelijk om het bedrag ? 12,-
toe te kennen aan [NAAM].

Bezwaarde heeft tot slot kosten gemaakt van ? 11,- vanwege het doorgeslepen (ketting)slot. Ten
aanzien het opengebroken slot wordt overwogen dat [NAAM] alleen in aanmerking komt voor
een vergoeding, indien blijkt dat niet de juiste procedure voor verwijdering is gevolgd. De
handhavers hebben het (ketting)slot doorgeslepen om de fiets te kunnen verwijderen. Aangezien
de fiets terecht is verwijderd komt deze schade niet voor vergoeding in aanmerking. Hoewel het
betreurenswaardig is dat [NAAM] haar slot niet meer kan hergebruiken, leidt dit niet tot een
kostenvergoeding.

Gelet op het bovenstaande adviseert de commissie om een kostenvergoeding van ? 12,- toe te
kennen aan [NAAM]. [NAAM] wordt de gelegenheid geboden om een foto of kopie van haar
bankpas in kleur toe te sturen, waarop de naam en het rekeningnummer van [NAAM] duidelijk
leesbaar zijn. [NAAM] kan de genoemde documenten sturen naar
juridischbureau.bezwaren@amsterdam.nl om de kostenvergoeding te ontvangen.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt in aanmerking voor een gedeeltelijke
kostenvergoeding van ? 12,-.

Adviseur,

Mw. [NAAM]