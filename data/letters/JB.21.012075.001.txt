Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.21.012075.001
Datum        30 september 2021
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 1 juni 2021 om 09:17 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond de Kinkerstraat/De Hallen (Kwakersstraat) en
opgeslagen bij het Fietsdepot. De fiets stond volgens het besluit niet geparkeerd in de daarvoor
bestemde voorziening. Het besluit is op 1 juni 2021 om 07:33 uur bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] merkt op dat hij woonachtig is aan het Bellamyplein. Het rek, waar zijn fiets
voor de tweede maal dit jaar is verwijderd, is direct voor de deur van zijn woning.
[NAAM] verwijst naar een bij het bezwaarschrift gevoegde foto. Op de locatie wordt
gebruik gemaakt van het buitenste nietje om meerdere fietsen te parkeren. Deze leveren
volgens bezwaarde geen hinder op voor voetgangers, noch voor ander verkeer.
. [NAAM] geeft aan dat voor gevaarlijk of hinderlijk geparkeerde fietsen een
begunstigingstermijn van één uur geldt. Daarbij verwijst bezwaarde naar het Handboek
Handhaving Fietsparkeren. Dit was geen van beide het geval bij de fiets van bezwaarde.
. [NAAM] merkt op dat de gemeente geen bewijs kan overleggen dat de fiets gevaarlijk
of hinderlijk geparkeerd stond. De medewerker bij het Fietsdepot wilde bezwaarde de

foto niet laten zien. Daarnaast was de foto, die op de website van het Fietsdepot stond,
gemaakt in he Fietsdepot zelf en niet op de locatie.
.  Verder merkt bezwaarde op dat de fiets door andere fietseigenaren wordt verplaatst. Dat
kan hij aantonen met een foto. De fiets is aan de voorzijde voorzien van een rek met krat
boven het voorwiel. Hierdoor is het buitenste nietje volgens bezwaarde de beste plek om
de fiets te parkeren. Ervaring leert namelijk dat, als hij de fiets tussen twee nietjes
parkeert, andere fietsen moeilijker uit het rek gehaald kunnen worden. Daarom wordt zijn
fiets vaak er tussenuit gehaald door andere fietsers teneinde hun eigen fiets te kunnen
pakken. Deze mensen plaatsen de fiets van bezwaarde dan niet terug. [NAAM] geeft
aan dat hij hier geen invloed op heeft. [NAAM] verwijst naar een bij het bezwaarschrift
gevoegde foto genomen de dag nadat hij de fiets had opgehaald.
. [NAAM] verwijst naar de werkinstructie in het Handboek Handhaven Fietsparkeren
waarin staat dat, voorafgaand aan het verwijderen een gevaarlijk of hinderlijk
geparkeerde fiets, de fiets over korte afstand verplaatst dient te worden.
. [NAAM] wenst bewijs te ontvangen dat zijn fiets gevaarlijk of hinderlijk stond
geparkeerd. Bij uitblijven of onvoldoende bewijs wenst bezwaarde restitutie van de
betaalde ophaalkosten, alsmede de kosten van het vervoer als ook de kosten die zijn
gemaakt voor het arbeidsverzuim.

Per e-mail van 28 september 2021 is het constateringsformulier met de foto's van de fiets aan
bezwaarde gestuurd.

4. Horen van bezwaarde
Op 30 september 2021 is er telefonisch contact geweest met bezwaarde. [NAAM] heeft
ingestemd met telefonisch horen. [NAAM] heeft de bezwaren uit het bezwaarschrift herhaald
en benadrukt. Daarnaast heeft bezwaarde samengevat het volgende aangegeven:
. [NAAM] geeft aan dat de begunstigingstermijn van één uur, op de locatie bij de
Kinkerstraat en de Hallen, geldt vanwege de drukte in het kader van de Foodhallen. Het
zou er namelijk voor moeten zorgen dat de bezoekers van de Foodhallen de fietsen niet
op plekken van de bewoners plaatsen, om hiermee het woongemak van de bewoners te
begunstigen. Op het moment dat deze, en de eerder verwijderde fiets, zijn verwijderd,
waren de Foodhallen volledig gesloten. Het aantal bezoekers voor de Foodhallen was dan
ook nagenoeg nihil. [NAAM] meent dat het dan bezwaarlijk is om de
begunstigingstermijn van een uur te blijven handhaven.
. [NAAM] snapt de juridische grondslag van de verwijdering van de fiets, het buiten de
voorziening staan. [NAAM] verwijst naar de foto's in het bezwaarschrift waarop is te
zien dat de tussenruimte, tussen de parkeerplekken, wordt gebruikt door onder andere
recreërende bewoners en het parkeren van andere fietsen.
. [NAAM] merkt op dat de fiets niet hinderlijk of gevaarlijk geparkeerd stond. Deze
stond namelijk in lijn met de fiets bij het fietsnietje en strak naast deze fiets geparkeerd.
De fiets heeft bezwaarde daar juist bewust neergezet, gelet op de andere fietsgebruikers
en bewoners.

.  Het is een dagelijkse zorg voor bezwaarde. Als de fiets weg is en door de gemeente is
verwijderd, dan zal hij te laat op het werk komen.
. [NAAM] herhaalt dat het Handboek Handhaven Fietsparkeren bepaalt dat een fiets,
voorafgaand aan het verwijderen wegens gevaar of hinder, over korte afstand verplaatst
dient te worden door Handhaving. Dit wordt gedaan gelet op de publieksvriendelijkheid.
[NAAM] merkt op dat zijn fiets niet hinderlijk of gevaarlijk stond geparkeerd. Hij vindt
het bezwaarlijk dat, nu hij zijn fiets gelet op het eerdergenoemde ook publieksvriendelijk
parkeert, de fiets toch is meegenomen.

5. Juridisch kader
Ingevolge artikel 4.27 lid 3 en 4 van de APV kan in het belang van de veiligheid en ter voorkoming
van hinder een gebied worden aangewezen waarin fietsen uitsluitend in de daarvoor bestemde
voorziening (lees: een fietsenrek, fietsparkeervak en fietsnietje) mogen worden geparkeerd. Door
het intensief gebruik en hoge fietsparkeerdruk is het gebied rond het de Kinkerstraat/De Hallen
het college van burgemeester en wethouders aangewezen als gebied waarin het verboden is om
fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Awb. Op
grond hiervan kunt u een overtreding zelf beëindigen door het meevoeren en opslaan van de fiets,
nadat u de betrokkene in gelegenheid heeft gesteld zelf de overtreding op te heffen. Tevens kunt
u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. Er wordt opgemerkt dat er officieel maar
twee fietsen bij een fietsnietje mogen staan. De fiets van bezwaarde was de derde fiets bij het
nietje. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

1 Gemeenteblad 18 september 2018, nr. 197814, 'Uitvoering van een gebiedsaanwijzing op grond 
van art. 4, lid 3 Algemene Plaatselijke Verordening APV ter beperking van het (brom) fietsparkeren 
in de openbare ruimte in het belang van de veiligheid en ter voorkoming van hinder, gemeente 
Amsterdam'.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied, en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 1 juni 2021 om 07:33 uur is aangebracht, en dat de fiets diezelfde dag om 09:17 uur is
verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] merkt op dat hij woonachtig is aan het Bellamyplein. [NAAM] heeft zijn fiets naast
het buitenste nietje neergezet. De fiets is aan de voorzijde voorzien van een rek met kra. De fiets
stond in lijn met de fiets bij het fietsnietje en strak naast deze fiets geparkeerd. De fiets heeft
bezwaarde daar juist bewust neergezet, gelet op de andere fietsgebruikers en bewoners. De fiets
stond niet gevaarlijk of hinderlijk. [NAAM] vindt het bezwaarlijk dat, nu hij zijn fiets gelet op het
eerdergenoemde ook publieksvriendelijk parkeert, de fiets toch is meegenomen. Verder merkt
bezwaarde op dat de fiets door andere fietseigenaren regelmatig wordt verplaatst. [NAAM]
geeft aan dat hij hier geen invloed op heeft. De commissie overweegt hiertoe het volgende.

Herhaald wordt dat in het belang van de veiligheid en ter voorkoming van hinder een gebied wordt
aangewezen waarin fietsen uitsluitend in de daarvoor bestemde voorziening mogen worden
geparkeerd. Door het intensief gebruik en hoge fietsparkeerdruk is het gebied rond het de
Kinkerstraat/De Hallen het college van burgemeester en wethouders aangewezen als gebied
waarin het verboden is om fietsen buiten de daarvoor bestemde voorzieningen te parkeren

De commissie twijfelt niet aan de goede intenties van bezwaarde. De plek waar bezwaarde zijn
fiets heeft geparkeerd, valt onder dit aangewezen gebied. Dit betekent dat fietsen die buiten de
daarvoor bestemde parkeervoorziening staan geparkeerd, kunnen worden verwijderd. De
commissie merkt op dat de fiets van bezwaarde als derde fiets naast het fietsnietje geparkeerd
stond, en dus buiten de betreffende voorziening stond. De fiets is op deze grondslag verwijderd.
Het veroorzaken van hinder of gevaar is hiervoor geen vereiste.

Dat bezwaarde, vanwege het krat op de fiets, de fiets bewust publiekvriendelijk naast het
buitenste fietsnietje heeft geplaatst, betekent nog niet dat een fiets niet volgens de parkeeregels
geparkeerd mag worden. Dat de fiets met een krat bezwaarde en/of andere fietsgebruikers bij het
parkeren van fiets mogelijk kan belemmeren, is vervelend maar ontslaat bezwaarde niet van het
verbod om zijn fiets buiten de fietsvoorziening, in dit geval het nietje, te parkeren. De commissie
volgt bezwaarde dan ook niet in zijn standpunt.

Wellicht ten overvloede wordt opgemerkt dat het helaas voorkomt dat goed naast het nietje
geplaatst fietsen worden weggehaald zodat iemand anders zijn of haar fiets op die plek kan
zetten. Hoe vervelend dit voor bezwaarde ook is, het is zijn verantwoordelijkheid om de fiets zo te
stallen dat dit niet kan gebeuren. Ook als bijvoorbeeld een (ketting)slot gebruikt wordt om de fiets
aan het nietje te bevestigen, moet dat slot zó bevestigd worden dat niet te veel ruimte bestaat om
de fiets van de plek te halen.

[NAAM] geeft aan dat de begunstigingstermijn van één uur, op de locatie bij de Kinkerstraat en
de Hallen, geldt vanwege de drukte in het kader van de Foodhallen. Het zou er namelijk voor
moeten zorgen dat de bezoekers van de Foodhallen de fietsen niet op plekken van de bewoners
plaatsen, om hiermee het woongemak van de bewoners te begunstigen. Op het moment dat
deze, en de eerder verwijderde fiets, zijn verwijderd, waren de Foodhallen volledig gesloten. Het
aantal bezoekers voor de Foodhallen was dan ook nagenoeg nihil. [NAAM] meent dat het dan
bezwaarlijk is om de begunstigingstermijn van een uur te blijven handhaven. De commissie
overweegt hiertoe het volgende.

De commissie herhaalt dat het gebied rond de Kinkerstraat/De Hallen in het belang van de
veiligheid en ter voorkoming van hinder is aangewezen als gebied waar het verbod op buiten de
voorziening parkeren geldt. Daarvoor is gekeken naar verschillende factoren, waaronder doch niet
enkel de Foodhallen.2 Herhaald wordt dat indien een fiets in een aangewezen gebied buiten een
fietsvoorziening wordt aangetroffen, de eigenaar vanaf het aanbrengen van de sticker één uur de
tijd krijgt om de fiets te verwijderen. Een begunstigingstermijn van één uur wordt voldoende
geacht om de overtreder in staat te stellen de overtreding ongedaan te maken. Een langere
begunstigingstermijn wordt gelet op de druk op de openbare ruimte in het gebied en de
aanzuigende werking van verkeerd geparkeerde fietsen niet wenselijk geacht en zou in feite leiden
tot het gedogen van overtredingen. Bovendien heeft de Rechtbank Amsterdam met de uitspraak
van 26 september 2018 te kennen gegeven dat het verlenen van een begunstigingstermijn van één
uur niet onredelijk is, in het geval van binnen het aangewezen gebied buiten de daarvoor
bestemde voorziening geparkeerde fietsen.3 De commissie merkt op dat de eventuele tijdelijke
sluiting van de Foodhallen dit niet anders maakt.

6.3 Ten aanzien van de kosten.
Bewaarde wenst restitutie van de betaalde ophaalkosten, alsmede de kosten van het vervoer als
ook de kosten die zijn gemaakt voor het arbeidsverzuim. De commissie overweegt hiertoe het
volgende.

Ten aanzien van de door bezwaarde aan het Fietsdepot betaalde administratiekosten wordt
overwogen dat bezwaarde alleen in aanmerking komt voor een vergoeding, indien blijkt dat niet

2 Gemeenteblad 18 september 2018, nr. 197814, 'Uitvoering van een gebiedsaanwijzing op grond van 
art. 4, lid 3 Algemene Plaatselijke Verordening APV ter beperking van het (brom) fietsparkeren in de 
openbare ruimte in het belang van de veiligheid en ter voorkoming van hinder, gemeente Amsterdam'.

3 Rb Amsterdam, 26 september 2018, ECLI:NL:RBAMS:2018:7511.

de juiste procedure voor verwijdering is gevolgd. Hiervan is geen sprake. De commissie adviseert
hiervoor dan ook geen kostenvergoeding toe te kennen.

Ten aanzien van de kosten van het vervoer en het arbeidsverzuim wordt opgemerkt dat, nu op
grond van het eerdergenoemde is geoordeeld dat de fiets op juiste gronden verwijderd en
meegenomen is, is er geen aanleiding om over te gaan tot vergoeding van de overige gemaakte
kosten. De commissie is derhalve van oordeel dat het verzoek tot vergoeding van deze kosten
afgewezen dient te worden.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mw. [NAAM]