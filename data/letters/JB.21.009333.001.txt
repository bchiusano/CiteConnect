Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.21.009333.001
Datum        11 augustus 2021
Onderwerp    Advies naar aanleiding van het bezwaarschrift van [NAAM] college,

1. Inleiding
Op 3 mei 2021 om 09:52 uur heeft de handhaver, namens u, de fiets van [NAAM] (hierna:
bezwaarde) verwijderd van uit het gebied rond het NS-station Amsterdam Amstel (Julianaplein) te
Amsterdam en opgeslagen bij het Fietsdepot. De fiets stond volgens het besluit niet geparkeerd in
de daarvoor bestemde voorziening. Het besluit is op 3 mei 2021 om 08:30 uur bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan haar fiets op 2 mei 2021 voor haar huis te hebben geparkeerd in een
vak, waarna Handhaving haar fiets op 3 mei 2021 om 09:30 uur heeft meegenomen.
.  Verder geeft bezwaarde aan dat zij na 2 mei 2021 niet meer naar buiten is geweest en zij
heeft daarom de sticker, welke is geplakt op 3 mei 2021 om 08:30 uur, niet gezien.

4. Horen van bezwaarde
Bezwaarde is bij e-mail van 15 juli 2021 in de gelegenheid gesteld om haar bezwaarschrift
telefonisch of schriftelijk nader toe te lichten. [NAAM] heeft op 22 juli 2021 per e-mail een
reactie hierop gegeven en het volgende aangevoerd:
.  Zij gaf aan haar fiets de avond ervoor in het daarvoor bestemde fietsparkeervak te hebben
geplaatst. Zij maakt bezwaar tegen het onterecht verwijderen van de fiets en het
ongemak dat het heeft veroorzaakt.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, een fietsparkeervak of
fietsnietje) mogen worden geparkeerd. Door het intensief gebruik en hoge fietsparkeerdruk is het
gebied rond NS-Station Amsterdam Amstel door het college van burgemeester en wethouders
aangewezen als gebied waarin het verboden is om fietsen buiten de daarvoor bestemde
voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond niet volledig in het
parkeervak of in een fietsenrek geparkeerd. Voor een handhaver is bepalend hoe hij de fiets
aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 3 mei 2021 om 08:30 uur is aangebracht, en dat de fiets op diezelfde dag om 09:52
uur is verwijderd.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale 
fietsparkeerduur en vaststellen Handboek Fietsparkeren'.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde geeft aan haar fiets op 2 mei 2021 voor haar huis te hebben geparkeerd, waarna
Handhaving haar fiets op 3 mei 2021 om 09:30 uur heeft meegenomen. Verder geeft bezwaarde
aan dat zij na 2 mei 2021 niet meer naar buiten is geweest en zij daarom de sticker, welke is
geplakt op 3 mei 2021 om 08:30 uur, niet heeft gezien. De commissie overweegt hiertoe het
volgende.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. Dat de eigenaar van de fiets niet binnen die termijn de overtreding ongedaan heeft
kunnen maken, doet daar niet aan af. Bovendien heeft de Rechtbank Amsterdam met de uitspraak
van 26 september 2018 te kennen gegeven dat het verlenen van een begunstigingstermijn van één
uur niet onredelijk is, in het geval van binnen het aangewezen gebied buiten de daarvoor
bestemde voorziening geparkeerde fietsen.2 [NAAM] heeft haar fiets de avond ervoor in het 
daarvoor bestemde vak te hebben geplaatst. De commissie overweegt hiertoe het volgende.

Herhaald wordt dat uit het constateringsformulier en de foto's blijkt dat de fiets niet volledig in
een parkeervak en niet in een fietsenrek geparkeerd stond. De fiets stond geparkeerd in een
aangewezen gebied, waardoor de fiets in overtreding was geparkeerd en verwijderd mocht
worden. Helaas komt het voor dat fietsen door anderen worden verplaatst. Hoe vervelend dit ook
is, verwacht mag worden dat degene die haar fiets los in een parkeervak stalt weet dat er een
risico op verplaatsing aan kleeft. Er kan ook voor gekozen worden om de fiets, vaak op wat meer
afstand van de bestemming, in een fietsenrek te stallen. Overwogen wordt dat het voor risico van
degene die haar fiets stalt hoort te blijven, dat de fiets door een ander verplaatst kan worden als
de fiets los in een fietsparkeervak wordt geplaatst.

Wellicht ten overvloede wordt opgemerkt dat er op de locatie verschillende parkeervakken
aanwezig zijn. Een fiets mag enkel geparkeerd worden in een fietsparkeervak. Dit is een met wit
omlijnd vak waarin vaak met borden en/of groene tegels wordt aangegeven dat het parkeervak is
bestemd voor fietsen.

2 Rb Amsterdam, 26 september 2018, ECLI:NL:RBAMS:2018:7511.

De commissie overweegt dat het voor risico van degene die haar fiets stalt hoort te blijven, dat de
fiets door een ander verplaatst kan worden als zij de fiets niet zo bevestigt dat dat niet kan
gebeuren. De schade die zij daardoor heeft geleden, dient dan ook voor haar rekening te blijven.
De commissie is van mening dat de overtreding bezwaarde is toe te rekenen, zodat de last haar
terecht is opgelegd en de kosten van de bestuursdwang ook op haar verhaald mochten worden.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mevrouw [NAAM]