Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.22.006280.001
Datum        12 oktober 2022
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 31 maart 2022 om 09:26 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond het NS-station Amsterdam Centraal (De Ruijterkade)
en opgeslagen bij het Fietsdepot. De fiets stond volgens het besluit niet geparkeerd in de daarvoor
bestemde voorziening. Het besluit is op 31 maart 2022 om 07:40 uur bekendgemaakt. Tegen dit
besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat hij niet schuldig is aan overtreding van het verbod en dat lid 4
van artikel 4.17 APV niet op het kennisgevingsbesluit staat aangegeven.
. [NAAM] geeft aan dat hij de fiets in de nacht van 30 op 31 maart 2022 op juiste wijze in
de voorziening heeft geparkeerd.
. [NAAM] stelt dat het volgens hem geen verplichting is hoe de fiets wordt vastgemaakt
aan een fietsparkeervoorziening.
. [NAAM] geeft aan dat hij ervan wordt beschuldigd niet op juiste wijze te hebben
gehandeld en dat hij dit bestrijdt.
. [NAAM] geeft aan dat er vooraf geen waarschuwing is gegeven.
. [NAAM] verzoekt om camerabeelden te tonen van de wijze waarop hij zijn fiets
geplaatst heeft. Volgens bezwaarde is dit in strijd met de foto op welke wijze Handhaving
zijn fiets heeft geconstateerd.
. [NAAM] voert aan dat hij het bezwaar niet op dezelfde dag kan indienen.

Ter aanvulling op zijn bezwaarschrift heeft bezwaarde op 1 april 2022 nogmaals een toelichting via
het online bezwaarformulier ingediend. De aanvullende bezwaren luiden als volgt:
. [NAAM] geeft aan dat hij zijn fiets op slot heeft gezet.
. [NAAM] geeft aan dat het hem niet bekend is gemaakt dat zijn fiets zou worden
verwijderd.
. [NAAM] geeft aan dat hij kosten heeft moeten maken en dat hij het daar niet mee eens
is.
. [NAAM] merkt nogmaals op dat lid 4 van artikel 4.27 APV nergens op het besluit naar
voren is gebracht. Volgens bezwaarde is door Handhaving bestuursdwang toegepast door
gebruik te maken van dit artikel en is dit onterecht geweest.
. [NAAM] wil graag de administratiekosten van het Fietsdepot á ? 22,50
terugontvangen.

4. Horen van bezwaarde
Op 12 september 2022 heeft de behandelend jurist telefonisch contact met bezwaarde gehad.
[NAAM] heeft tijdens dit gesprek aangegeven geen behoefte te hebben aan een telefonische
hoorzitting. Diezelfde dag is het constateringsformulier per e-mail naar bezwaarde verzonden. Als
reactie heeft bezwaarde diezelfde dag per e-mail het volgende aangegeven:
. [NAAM] geeft aan dat hij de fiets niet heeft gestald zoals op de foto's te zien is.
. [NAAM] geeft aan dat hij de fiets in de eerste rij van de stalling in het fietsenrek had
geplaatst en dat de fiets op slot stond.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, een fietsparkeervak of
fietsnietje) mogen worden geparkeerd. Door het intensief gebruik en hoge fietsparkeerdruk is het
gebied rond het NS-station Amsterdam Centraal door het college van burgemeester en
wethouders aangewezen als gebied waarin het verboden is om fietsen buiten de daarvoor
bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en
vaststellen Handboek Fietsparkeren'.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond dwars voor andere fietsen
geparkeerd. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 31 maart 2022 om 07:40 uur is aangebracht, en dat de fiets op diezelfde dag om
09:26 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] geeft aan dat hij de fiets in de nacht van 30 op 31 maart 2022 op juiste wijze in de
voorziening heeft geparkeerd. [NAAM] stelt dat het volgens hem geen verplichting is hoe de
fiets wordt vastgemaakt aan een fietsparkeervoorziening. [NAAM] geeft aan dat er vooraf geen
waarschuwing is gegeven. [NAAM] geeft aan dat het hem niet bekend is gemaakt dat zijn fiets
zou worden verwijderd. De commissie overweegt hiertoe als volgt.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets dwars voor andere fietsen geparkeerd stond en dus buiten de voorziening is
aangetroffen. Voor de handhaver is bepalend hoe hij de fiets aantreft.

Het komt helaas voor dat in het rek geplaatste fietsen eruit worden gehaald zodat iemand anders
zijn of haar fiets op die plek in het rek kan zetten. Hoe vervelend dit voor bezwaarde ook is, het is
zijn verantwoordelijkheid om de fiets zo te stallen dat dit niet kan gebeuren. Ook als een
(ketting)slot gebruikt wordt om de fiets aan het rek te bevestigen, moet dat slot zó bevestigd
worden dat niet te veel ruimte bestaat om de fiets uit het rek te halen.

Volgens de uitspraak van Rechtbank Den Haag van 10 oktober 2016 is de sticker op de fiets het

besluit.2 Op de foto's die op het moment van verwijderen van de fiets door de handhaver zijn
gemaakt, is te zien dat de fiets van bezwaarde voorzien was van een sticker. Herhaald wordt dat
uit het constateringsformulier blijkt dat de sticker op 31 maart 2022 om 07:40 uur is aangebracht.
Op de sticker staat vermeld dat de fiets verwijderd wordt op 31 maart 2022 vanaf 08:40 uur. Uit
het constateringsformulier blijkt dat de fiets op 31 maart 2022 om 09:26 uur is verwijderd. Nu uit
het constateringsformulier volgt dat er wel degelijk een besluit met een begunstigingstermijn is
gegeven, wordt het bezwaar van bezwaarde niet gevolgd.

Daarnaast geeft bezwaarde aan dat artikel 4.27 lid 4 APV niet in het kennisgevingsbesluit is
opgenomen. Hierdoor is de toepassing van bestuursdwang volgens bezwaarde onterecht geweest.
De commissie overweegt hiertoe het volgende.

Het is vervelend dat bezwaarde niet op de hoogte was van de geldende regeling doordat dit niet
duidelijk op het kennisgevingsbesluit stond vermeld. Echter, het is de bevoegdheid in de APV en
het Aanwijzingsbesluit die maken dat er een bepaald regime geldt in het gebied. Daarnaast blijkt
dat artikel 4.27 APV lid 1 tot en met 4 inhoudelijk volledig in het kennisgevingsbesluit staat
opgenomen. Wegens een verschrijving in de opsomming van de leden staat lid 4 onder lid 3.
Hoewel begrijpelijk is dat dit voor verwarring heeft gezorgd bij bezwaarde, doet dit niets af aan de
in overtreding staande fiets. De commissie volgt bezwaarde niet in zijn bezwaar.

6.3 Ten aanzien van de kosten
[NAAM] geeft aan dat hij kosten heeft moeten maken en dat hij het daar niet mee eens is.
[NAAM] wil graag de administratiekosten van het Fietsdepot á ? 22,50 terugontvangen. De
commissie overweegt hiertoe het volgende.

Ten aanzien van de door bezwaarde aan het Fietsdepot betaalde administratiekosten wordt
overwogen dat bezwaarde alleen in aanmerking komt voor een vergoeding, indien blijkt dat niet
de juiste procedure voor verwijdering is gevolgd. Hiervan is geen sprake. De fiets is buiten een
fietsvoorziening aangetroffen en dus terecht verwijderd. De commissie adviseert daarom geen
kostenvergoeding toe te kennen.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mevrouw [NAAM]

2 Rb Den Haag, 10 oktober 2016, ECLI:NL:RBDHA:2016:1216