Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.20.019741.001
Datum        3 maart 2020
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 20 november 2020 om 19:47 uur heeft de handhaver, namens u, de fiets van [NAAM]
(hierna: bezwaarde) verwijderd uit het gebied rond de Rode Loper (Rustenburgerstraat) te
Amsterdam en opgeslagen bij het Fietsdepot. De fiets stond volgens het besluit niet geparkeerd in
de daarvoor bestemde voorziening. Het besluit is op 20 november 2020 om 18:35 uur
bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] stelt dat zijn fiets goed geparkeerd stond voor zijn huis.
.  De fiets is één uur na het labelen meteen verwijderd.

4. Horen van bezwaarde
Op 10 februari 2021 is er telefonisch contact geweest met bezwaarde. Samengevat heeft
bezwaarde het volgende aangegeven:
.  Op de locatie staan fietsnietjes. Hij heeft een foto van de locatie bijgevoegd bij het
bezwaarschrift. Hij merkt op dat de fiets niet aan het nietje vaststond. Het was de derde
fiets vanaf het nietje gezien. Er was verder genoeg ruimte op de stoep voor mensen om te
lopen.

. [NAAM] geeft aan dat hij nu uit zijn raam kan kijken er al vijf fietsen op die locatie
staan. De plek wordt door meer bewoners gebruikt om de fiets te stallen.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek of fietsnietje) mogen
worden geparkeerd. Door het intensief gebruik en hoge fietsparkeerdruk is het gebied rond de
Rode Loper door het college van burgemeester en wethouders aangewezen als gebied waarin het
verboden is om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond naast een rij fietsen in de
buurt van fietsnietjes geparkeerd en niet in de daarvoor bestemde parkeervoorziening. Voor een
handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

1 Gemeenteblad 23 augustus 2018, nr. 181437, 'Aanwijzingsbesluit APV artikel 4.27 lid 3 (brom-) fietsparkeren Rode Loper en
omgeving, gemeente Amsterdam'.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 20 november 2020 om 18:35 uur is aangebracht, en dat de fiets op diezelfde dag om
19:47 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde stelt dat zijn fiets goed geparkeerd stond voor zijn huis. Op de locatie staan
fietsnietjes. Hij merkt op dat de fiets niet aan het nietje vaststond. Het was de derde fiets vanaf het
nietje gezien. Er was verder genoeg ruimte op de stoep voor mensen om te lopen. De commissie
overweegt hiertoe het volgende.

Er wordt opgemerkt dat er maar twee fietsen bij een fietsnietje mogen staan. Bij deze
parkeervoorziening is er namelijk ruimte voor één fiets aan elke kant van het fietsnietje. Uit het
constateringsformulier en de foto's blijkt dat de fiets niet naast een fietsnietje geparkeerd stond.
De fiets was de derde fiets vanaf het fietsnietje. Dat betekent dat de fiets buiten de daarvoor
bestemde voorziening stond en dus verwijderd mocht worden. Dat er genoeg ruimte voor
voetgangers was en dus geen hinder of overlast veroorzaakt werd, is daarbij niet van belang.

Bezwaarde geeft aan dat de fiets één uur na het labelen meteen is verwijderd. De commissie
overweegt hiertoe het volgende.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken, ongeacht de locatie of de eigenaar van de
fiets. Een langere begunstigingstermijn wordt gelet op de druk op de openbare ruimte in het
gebied en de aanzuigende werking van verkeerd geparkeerde fietsen niet wenselijk geacht en zou
in feite leiden tot het gedogen van overtredingen. Dat de eigenaar van de fiets niet binnen die
termijn de overtreding ongedaan heeft kunnen maken, doet daar niet aan af. Bovendien heeft de
Rechtbank Amsterdam met de uitspraak van 26 september 2018 te kennen gegeven dat het
verlenen van een begunstigingstermijn van één uur niet onredelijk is, in het geval van binnen het
aangewezen gebied buiten de daarvoor bestemde voorziening geparkeerde fietsen.2

Bezwaarde geeft aan dat hij nu uit zijn raam kan kijken er al vijf fietsen op die locatie staan. De
plek wordt door meer bewoners gebruikt om de fiets te stallen. De commissie overweegt hiertoe
het volgende.

Bezwaarde geeft aan dat andere in overtreding staande fietsen niet zijn verwijderd. [NAAM]
beroept zich daarmee op het gelijkheidsbeginsel. Overwogen wordt dat dit beroep op het
gelijkheidsbeginsel niet slaagt. De handhavingscapaciteit is beperkt en daarom kunnen niet alle

2 Rb Amsterdam, 26 september 2018, ECLI:NL:RBAMS:2018:7511.

fietsen die niet correct geparkeerd zijn tegelijkertijd worden verwijderd. Dat andere fietsen niet
zijn verwijderd, leidt er niet toe dat bezwaarde zijn fiets onterecht is verwijderd.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt in niet in aanmerking voor een
kostenvergoeding.

Adviseur,

Mw. [NAAM]