Advies van de bezwaarschriftencommissie Juridisch Bureau

Aan           Het college van burgemeester en wethouders van Amsterdam
Zaaknummer    JB.19.012949.001
Datum         6 november 2019
Onderwerp     Advies naar aanleiding van het bezwaarschrift van de [NAAM]

Geacht college,

1. Inleiding
Op 13 juni 2019 heeft de handhaver, namens u, de fiets van [NAAM] (hierna: bezwaarde) verwijderd
van de locatie  Derde Oosterparkstraat en opgeslagen bij het Fietsdepot. De fiets stond volgens het
besluit langer dan zes weken onafgebroken op dezelfde plaats geparkeerd. Het besluit is op 4 juni
2019 bekendgemaakt.

Tegen dit besluit is een bezwaarschrift ingediend. Het bezwaarschrift is ontvangen op 4 september
2019.

2. Ontvankelijkheid
Alvorens het bezwaarschrift inhoudelijk kan worden behandeld, dient beoordeeld te worden of het
bezwaarschrift ontvankelijk is. De commissie overweegt daartoe het volgende.

Volgens geldende jurisprudentie is de sticker op de fiets het besluit.1 Het besluit is bekend
gemaakt op 4 juni 2019. De termijn voor het indienen van het bezwaarschrift ving aan op 5 juni
2019. Gelet op artikel 6:7 jo. 6:8 van de Algemene wet bestuursrecht (hierna: Awb) was 16 juli 2019
de laatste dag waarop het bezwaarschrift kon worden ingediend. Het bezwaarschrift is ontvangen
op 4 september 2019. Daarmee staat vast dat het bezwaarschrift niet tijdig is ingediend.

De vraag is vervolgens of de termijnoverschrijding verschoonbaar is te achten. Slechts in zeer
bijzondere gevallen wordt het bezwaarschrift bij te late indiening in behandeling genomen.
[NAAM] moet dan aantonen dat het hem niet aan te rekenen is, dat hij te laat is met zijn
bezwaarschrift.

In het bezwaarschrift van 4 september 2019 heeft bezwaarde aangegeven dat hij de fiets tijdelijk
niet kon gebruiken vanwege gezondheidsredenen en vanwege zijn vakantie. Bij brief van 6
september 2019 is bezwaarde in de gelegenheid gesteld om schriftelijk nader te laten weten
waarom het bezwaarschrift te laat is ingediend. [NAAM] heeft geen gebruik gemaakt van deze
mogelijkheid.

1 Rb. Den Haag 10 oktober 2016, ECLI:NL:RBDHA:2016:12168.

Op 4 november 2019 is bezwaarde telefonisch gehoord. Tijdens dit gesprek is bezwaarde
nogmaals in de gelegenheid gesteld om aan te geven waarom hij te laat is geweest met het
indienen van zijn bezwaar. [NAAM] gaf aan, dat hij zijn fiets een tijdje niet had gebruikt.
Vanwege zijn vakantie is hij er later achter gekomen, dat zijn fiets was meegenomen. Verder
meent bezwaarde de brief van 6 september 2019 niet te hebben ontvangen. Volgens bezwaarde
kon hij zijn fiets tijdens zijn vakantie nergens opbergen. [NAAM] meent thuis geen plek
hiervoor te hebben. Tot slot zegt bezwaarde dat zijn fiets is doorverkocht door het Fietsdepot.

Overwogen wordt dat uit de door bezwaarde gegeven toelichting niet is gebleken dat het
bezwaarde niet kan worden toegerekend dat het bezwaarschrift niet tijdig is ingediend. Het is de
verantwoordelijkheid van bezwaarde om tijdig een bezwaarschrift in te dienen. Dat bezwaarde op
vakantie was en pas later doorhad dat zijn fiets was verwijderd komt dan ook voor zijn rekening.
Evenals het feit dat bezwaarde hierdoor te laat bezwaar heeft ingediend. Dat bezwaarde aangeeft
dat hij de ontvangstbevestiging niet heeft ontvangen doet tevens niet af aan de geconstateerde
overtreding. Daarnaast is bezwaarde is op 4 november 2019 telefonisch gehoord, waarbij hem
alsnog de mogelijkheid is geboden zijn bezwaren nader toe te lichten.

Ten overvloede wordt nog het volgende opgemerkt. Dat iemand een fiets voor een langere tijd
niet kan gebruiken door vakantie of ziekte kan voorkomen. De beste oplossing is om de fiets dan
binnen te zetten. Indien dit niet mogelijk is wordt geadviseerd buren of vrienden te vragen om de
fiets in de gaten te houden. Als de gemeente een sticker op de fiets heeft geplakt, dient de sticker
te worden verwijderd Ã©n de fiets in gebruik te worden genomen. De fiets wordt dan niet
verwijderd.

3. Advies
Op grond van het vorenstaande adviseer ik u:
-  Het bezwaarschrift niet-ontvankelijk te verklaren.
-  Het bestreden besluit van 4 juni 2019 in stand te laten.

Adviseur,

Ebru [NAAM]