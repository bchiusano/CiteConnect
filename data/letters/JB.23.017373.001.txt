Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.23.017373.001
Datum         11 januari 2024
Onderwerp     Advies naar aanleiding van het bezwaarschrift van [NAAM]  van
Zanten

Geacht college,

1. Inleiding
Op 3 oktober 2023 om 13:26 uur heeft de handhaver, namens u, de fiets van [NAAM]  van
Zanten (hierna: bezwaarde) verwijderd uit het gebied rond het NS-station Amsterdam Centraal
(Prins Hendrikkade) en opgeslagen bij het Fietsdepot. De fiets van bezwaarde stond volgens het
besluit niet geparkeerd in de daarvoor bestemde voorziening. Het besluit is op 3 oktober 2023 om
07:55 uur bekendgemaakt. Tegen dit besluit is tijdig een bezwaarschrift ingediend.

2. Advies
De commissie adviseert u:
?  het bezwaarschrift ontvankelijk te verklaren-
?  het bezwaar ongegrond te verklaren-
?  het bestreden besluit in stand te laten-
?  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de gronden uit het bezwaarschrift als volgt:
?  [NAAM]  geeft aan dat de fiets op de Prins Hendrikkade op de stoep geparkeerd stond
en dat er geen borden stonden die aangaven dat parkeren daar niet was toegestaan.
?  [NAAM]  benadrukt dat de verwijdersticker slechts vijf uur aan de fiets heeft gehangen,
en dit wordt als een ongewoon korte periode beschouwd.

4. Horen van bezwaarde
Op 6 december 2023 is er telefonisch contact geweest met bezwaarde. [NAAM]  heeft
ingestemd met telefonisch horen. [NAAM]  heeft samengevat het volgende aangevoerd:
?  [NAAM]  gaf aan dat er geen duidelijke bebording aanwezig was en de fiets al na vijf uur
werd verwijderd.
?  [NAAM]  gaf aan dat het als onterecht wordt beschouwd om te veronderstellen dat
bezwaarde de wet kent.
?  [NAAM]  gaf aan dat het als onredelijk wordt beschouwd om dit te verwachten, zowel
voor inwoners van Amsterdam als niet-Amsterdammers.
?  [NAAM]  gaf aan dat het niet te vergelijken is met andere regels die algemeen bekend
mogen worden geacht, omdat het hier gaat om een uitzondering op de regel.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening mogen worden geparkeerd. Door het intensief
gebruik en hoge fietsparkeerdruk is het gebied rond het NS-station Amsterdam Centraal door het
college van burgemeester en wethouders aangewezen als gebied waarin het verboden is om
fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod fietsen buiten de
fietsvoorzieningen te parkeren.

Uit het constateringsformulier en de foto’s die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond op het trottoir geparkeerd.
Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt, gelet op de druk op de
openbare ruimte in het gebied en de aanzuigende werking van verkeerd geparkeerde fietsen, niet
wenselijk geacht en zou in feite leiden tot het gedogen van overtredingen.

1 Gemeenteblad van 3 mei 2016,nr 55896, “ Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren”.

Uit de foto’s in het constateringsformulier blijkt dat de fiets voorzien was van een sticker. Uit het
constateringsformulier blijkt dat de sticker op 3 oktober 2023 om 07:55 uur is aangebracht, en dat
de fiets op 3 oktober 2023 om 13:26 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde stelt samengevat dat de regeling en de bebording op onderhavige locatie onvoldoende
duidelijk zijn. De commissie overweegt hiertoe het volgende.

De commissie betreurt dat bezwaarde niet op de hoogte was van de geldende regeling, waardoor
de fiets buiten de aangewezen voorziening is geparkeerd. Echter, dit vormt geen reden om de
bezwaren te honoreren. Hoewel verschillende informatieborden expliciet wijzen op het verbod om
buiten een daarvoor bestemde voorziening te parkeren, moet worden overwogen dat deze borden
slechts attenderen op het parkeerverbod buiten de voorziening. De borden creëren niet het
parkeerverbod op zich. Het is de bevoegdheid in de Algemene Plaatselijke Verordening (APV) en
het Aanwijzingsbesluit die resulteren in een specifiek regime voor het gebied. Het al dan niet
aanwezig zijn van een bord doet daarom niet af aan de geldende regels.2

Bezwaarde stelt voorts dat zij onvoldoende waarschuwing en tijd heeft gekregen om de
overtreding ongedaan te maken. Hiertoe overweegt de commissie als volgt.

Herhaald wordt dat uit de foto’s in het constateringsformulier blijkt dat de fiets voorzien was van
een sticker. Uit het constateringsformulier blijkt dat de sticker op 3 oktober 2023 om 07:55 uur is
aangebracht, en dat de fiets op 3 oktober 2023 om 13:26 uur is verwijderd.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen. Dat bezwaarde de
verwijdering niet tijdig heeft kunnen voorkomen, vindt de commissie vervelend maar doet aan het
voorgaande niets af.

Bovendien heeft de Rechtbank Amsterdam met de uitspraak van 26 september 2018 te kennen
gegeven dat het verlenen van een begunstigingstermijn van één uur niet onredelijk is, in het geval
van binnen het aangewezen gebied buiten de daarvoor bestemde voorziening geparkeerde
fietsen.3 De commissie volgt bezwaarde niet in het bezwaar.

2 Raad van State 2 juli 2014, ECLI:NL:RVS:2014:2398.
3 Rb Amsterdam, 26 september 2018, ECLI:NL:RBAMS:2018:7511.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM]  komt niet in aanmerking voor een
kostenvergoeding.

Adviseur,

Dhr. [NAAM]