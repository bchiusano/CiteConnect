Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.23.015613.001
Datum        11 januari 2024
Onderwerp    Advies naar aanleiding van het bezwaarschrift van [NAAM] Verástegui [NAAM]

Geacht college,

1. Inleiding
Op 13 september 2023 om 09:40 uur heeft de handhaver, namens u, de fiets van [NAAM]
Verástegui [NAAM]  (hierna: bezwaarde) verwijderd uit het gebied rond het GVB-station
Amsterdam Noord (Buikslotermeerplein) ter hoogte van de Nieuwe Leeuwarderweg en
opgeslagen bij het Fietsdepot. De fiets stond volgens het besluit niet geparkeerd in de daarvoor
bestemde voorziening. Het besluit is op 13 september 2023 om 08:30 uur bekendgemaakt. Tegen
dit besluit is tijdig een bezwaarschrift ingediend.

2. Advies
De commissie adviseert u:
?  het bezwaarschrift ontvankelijk te verklaren-
?  het bezwaar ongegrond te verklaren-
?  het bestreden besluit in stand te laten-
?  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
?  [NAAM]  geeft aan dat de fiets geparkeerd is op dezelfde plaats waar de collega’s van
bezwaarde hun fiets ook parkeren.
?  [NAAM]  stelt dat er om 08:30 een sticker op de fiets is geplakt en dat de fiets al om
09:30 uur is verwijderd. [NAAM]  was aan het werk en kon derhalve de sticker niet
hebben gezien.
?  [NAAM]  geeft aan dat als er iets meer tijd was gegeven op de sticker, dat bezwaarde de
fiets zelf had kunnen verwijderen om betaling te voorkomen.

4. Horen van bezwaarde
Bezwaarde is bij e-mail van 29 november 2023 en 6 december 2023 in de gelegenheid gesteld om
het bezwaarschrift telefonisch of schriftelijk nader toe te lichten. De commissie heeft geen reactie
van bezwaarde ontvangen. Nu bezwaarde geen telefoonnummer heeft opgegeven in het
bezwaarschrift, zal de commissie het bezwaarschrift aan de hand van de beschikbare stukken uit
het dossier beoordelen.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, een fietsparkeervak of
fietsnietje) mogen worden geparkeerd. Door het intensief gebruik en hoge fietsparkeerdruk is het
gebied rond het GVB-station Amsterdam Noord door het college van burgemeester en
wethouders aangewezen als gebied waarin het verboden is om fietsen buiten de daarvoor
bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de
parkeervoorziening te parkeren.

Uit het constateringsformulier en de foto’s die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond op het trottoir geparkeerd.
Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto’s blijkt dat de fiets voorzien was van een sticker. Uit het constateringsformulier blijkt
dat de sticker op 13 september 2023 om 08:30 uur is aangebracht en dat de fiets op diezelfde dag

1 Gemeenteblad 17 juli 2018, nr. 152825, “Aanwijzingsbesluit fiets-, snorfiets en bromfietsparkeren Stationsgebied
Buikslotermeerplein en Stationsgebied Noorderpark op grond van art. 4.27lid 3 APV, gemeente Amsterdam”.

om 09:40 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde geeft aan dat de fiets geparkeerd is op dezelfde plaats waar de collega’s van
bezwaarde hun fiets ook parkeren. [NAAM]  stelt dat er om 08:30 een sticker op de fiets is
geplakt en dat de fiets al om 09:30 uur is verwijderd. [NAAM]  was aan het werk en kon derhalve
de sticker niet hebben gezien. [NAAM]  geeft aan dat als er iets meer tijd was gegeven op de
sticker, dat bezwaarde de fiets zelf had kunnen verwijderen om betaling te voorkomen. De
commissie overweegt hiertoe het volgende.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. Dat de eigenaar van de fiets niet binnen die termijn de overtreding ongedaan heeft
kunnen maken in verband met bijvoorbeeld werk, doet daar niet aan af. Bovendien heeft de
Rechtbank Amsterdam met de uitspraak van 26 september 2018 te kennen gegeven dat het
verlenen van een begunstigingstermijn van één uur niet onredelijk is, in het geval van binnen het
aangewezen gebied buiten de daarvoor bestemde voorziening geparkeerde fietsen.2

De locatie waar bezwaarde de fiets heeft geparkeerd, valt onder het aangewezen gebied. Dit
betekent dat fietsen die buiten de daarvoor bestemde parkeervoorziening staan geparkeerd,
kunnen worden verwijderd.

Het is vervelend dat bezwaarde de indruk heeft gekregen dat de fiets op die locatie mocht
worden geparkeerd, waardoor bezwaarde de fiets buiten de voorziening geparkeerd heeft. Van
een verkeersdeelnemer mag echter worden verwacht dat er onderzoek gedaan wordt naar de ter
plaatse geldende verkeerssituatie. Dat bezwaarde heeft nagelaten om zich te oriënteren op de
parkeermogelijkheden van fietsen in het gebied rond het GVB-station Amsterdam Noord, komt
voor rekening van bezwaarde. De commissie volgt bezwaarde niet in het bezwaar.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM]  komt niet in aanmerking voor een
kostenvergoeding.

Adviseur,

2 Rb Amsterdam, 26 september 2018, ECLI:NL:RBAMS:2018:7511.

Mevrouw [NAAM]