Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Zaaknummer   JB.19.001145.001
Datum                5 maart 2019
Onderwerp        Advies naar aanleiding van het bezwaarschrift van mevrouw [NAAM] college,

1. Inleiding
Op 8 januari 2019 heeft de handhaver, namens u, de fiets van mevrouw [NAAM] (hierna:
bezwaarde) verwijderd van de locatie Camperstraat en opgeslagen bij het Fietsdepot. De fiets
stond volgens het besluit langer dan zes weken onafgebroken op dezelfde plaats geparkeerd.
Het besluit is op 11 december 2018 bekendgemaakt.

Tegen dit besluit is tijdig een bezwaarschrift ingediend. Dit bezwaarschrift was echter niet
ondertekend door bezwaarde. Bij brief van 22 januari 2019 is de ontvangst van het bezwaarschrift
bevestigd.

2. Advies
De commissie adviseert u:
.  Het bezwaar ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
In het bezwaarschrift is - samengevat weergegeven - het volgende aangevoerd.
-  Er was geen sprake van een situatie zoals bepaald in art. 4.28, lid 2a, van de Algemene
Plaatselijke Verordening (hierna: APV)-
-  Er is geen sprake geweest van enige vooraankondiging dat de fiets verwijderd zou
worden. De fiets is rauwelijks weggehaald. Dit kan bevestigd worden door getuigen die
hun fiets in de directe nabijheid van mijn transportfiets parkeren-
-  De transportfiets stond zoals altijd direct aan het fietsenrek voor de deur van bezwaarde
vastgemaakt. Omdat deze niet in het fietsrek geplaatst kan worden, is dat de enige
praktische plek waar de fiets geparkeerd kan worden-

-  De fiets verkeerde in zeer goede staat. Het is een transportfiets met een op maat
gemaakte houten bak voorop. De transportfiets heeft bezwaarde op 5 januari 2019 in
goede staat achtergelaten op dezelfde plaats waar bezwaarde de fiets altijd parkeert.
De houten bak verkeerde in prima staat zonder enige gebreken-
- [NAAM] bezit twee fietsen. De andere reguliere damesfiets is altijd aan de
transportfiets bevestigd, dit om diefstal te voorkomen. De reguliere damesfiets gebruikt
bezwaarde het meest en deze haalt bezwaarde dan ook een paar keer per week los van de
bakfiets waartegen de fiets geparkeerd staat. Deze reguliere damesfiets had bezwaarde
op 5 januari 2019 ter reparatie naar de fietsenwinkel gebracht waardoor zij de fiets heeft
losgemaakt van de bakfiets. Het is onbegrijpelijk dat enkele dagen na het losmaken van
de reguliere fiets, de transportfiets zonder enige vooraankondiging is weggeknipt door de
gemeente-
-  Toen de fiets teruggebracht werd, was de bak voorop de fiets volledig vernield-
- [NAAM] stelt de gemeente aansprakelijk voor de geleden schade, te weten ? 35,-
bezorgkosten en de kosten voor het herstellen van de op maat gemaakte houten bak.
Een offerte zal nog nagezonden worden.

4. Horen van bezwaarde
Op 14 februari 2019 is er telefonisch contact geweest met bezwaarde. [NAAM] heeft ingestemd
met telefonisch horen. [NAAM] heeft tijdens dat gesprek de gronden van het bezwaarschrift
benadrukt. Daarnaast heeft zij het volgende aangevoerd:
- [NAAM] heeft twee fietsen. De reguliere fiets zat aan de verwijderde fiets vast-
-  De reguliere fiets gebruikt bezwaarde het meest. Toen bezwaarde de fietsen had
losgemaakt om de reguliere fiets naar de fietsenmaker te brengen, is de fiets met de bak
voorop weggehaald. [NAAM] begrijpt niet waarom de fiets verwijderd is. De fiets stond
netjes in het rek-
- [NAAM] geeft aan dat er opeens een sticker op het stuur zat. Bij bezorging zag
bezwaarde pas dat er een sticker op zat.

Naar aanleiding van het telefonisch onderhoud heeft bezwaarde per e-mailbericht van 4 maart
2019 foto's overgelegd van de bak op de fiets, zoals deze volgens bezwaarde is bezorgd op
11 januari 2019. Tevens heeft zij een kostenopgaaf van de fietsenmaker De Rijwielpleister
overgelegd. Daaruit blijkt dat de kosten die bezwaarde heeft gemaakt voor een nieuwe bak en het
zadel (het zadel was volgens bezwaarde aan de zijkant stukgetrokken), in totaal inclusief BTW
? 147,04 zijn. In haar e-mailbericht van 4 maart 2019 heeft zij het volgende aangevoerd:
-  De transportfiets staat al twee jaar op de plek waar hij is weggehaald. De fiets veroorzaakt
geen overlast, noch hinder en ziet er niet vervallen uit. [NAAM] zet de fiets altijd op
deze plek terug als zij deze gebruikt heeft, omdat er geen fietsenstalling in de buurt is.
Zij kan de fiets niet mee naar boven nemen op drie hoog-
-  De reguliere fiets gebruikt bezwaarde als zij haar hond niet hoeft mee te nemen.
Deze fiets gebruikt zij wekelijks een aantal malen. Het is dan ook bijzonder dat zij deze
rode sticker niet op het stuur gezien zou hebben. De rode sticker zat volgens bezwaarde
pas op de transportfiets toen zij de fiets terugkreeg. De medewerkster van de winkel De
Rijwielpleister (waar de fiets voor geparkeerd staat) bevreemdde het eveneens, omdat zij

haar fiets altijd aan de andere kant van de transportfiets zet en hier dagelijks langsloopt.
Zij zou het direct opgemerkt hebben als er een rode sticker op het stuur geplakt was.

5. Juridisch kader
Ingevolge artikel 4.27, lid 2a, van de Algemene Plaatselijke Verordening (hierna: APV) is het
verboden om in een door het college aangewezen gebied langer te parkeren dan een door het
college te bepalen periode. Het gebied binnen de Ring A10 (met uitzondering van Noord) is door
het college aangewezen als gebied waar een fiets niet langer dan zes weken op dezelfde plaats
mag parkeren, zonder wezenlijke onderbreking1.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (hierna: Awb). Op grond hiervan kunt u een overtreding zelf beÃ«indigen door
het meevoeren en opslaan van de fiets, nadat u de betrokkene in de gelegenheid heeft gesteld zelf
de overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

De locatie Camperstraat valt in het aangewezen gebied binnen de Ring A10. Op deze locatie geldt
een maximale parkeerduur van zes weken. Deze maximale parkeerduur geldt zowel binnen als
buiten de fietsparkeervoorzieningen. Met dit beleid wil de gemeente de bestaande
parkeerplekken beter benutten.

Uit het constateringsformulier blijkt dat de fiets van bezwaarde langer dan zes weken zonder
wezenlijke onderbreking geparkeerd is geweest. Gebleken is dat de fiets van bezwaarde op
29 oktober 2018 door de handhavers van een onopvallend constateringsmiddel is voorzien.
Op 11 december 2018 is gecontroleerd of de fiets van zijn plek is geweest. Uit het intact zijn van
het constateringsmiddel bleek dat bezwaarde zijn fiets in de tussenliggende periode niet heeft
gebruikt.

Overtreding van artikel 4.27, lid 2a, APV staat hiermee vast.

In een gebied met een maximale parkeerduur van zes weken krijgt de eigenaar vanaf het
aanbrengen van de sticker zeven dagen de tijd om de overtreding op te heffen door de fiets te
gebruiken. Een begunstigingstermijn van zeven dagen wordt voldoende geacht om de overtreder
in staat te stellen de overtreding ongedaan te maken. Een langere begunstigingstermijn wordt
gelet op de druk op de openbare ruimte in het gebied en de aanzuigende werking van te lang
geparkeerde fietsen niet wenselijk geacht en zou in feite leiden tot het gedogen van
overtredingen. Uit het constateringsformulier blijkt dat de sticker op 11 december 2018 is
aangebracht, en dat de fiets op 8 januari 2019 is verwijderd. Uit de foto's, die door de handhavers

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'

zijn gemaakt op het moment van verwijdering, blijkt dat het aangebrachte constateringsmiddel
nog intact was.

Hieruit volgt dat u de juiste procedure heeft gevolgd bij het verwijderen van de fiets.

[NAAM] stelt dat geen sprake is geweest van enige vooraankondiging dat de fiets verwijderd
zou worden. Volgens bezwaarde zat er geen sticker op de fiets. Deze sticker zag bezwaarde pas bij
bezorging van de fiets door het Fietsdepot. In dit verband overweegt de commissie het volgende.

Volgens de uitspraak van de Rechtbank Den Haag van 10 oktober 20162 is de sticker op de fiets het
besluit. Op de foto die de handhaver heeft gemaakt op het moment van verwijderen van de fiets,
is te zien dat de fiets van bezwaarde voorzien was van een sticker. Herhaald wordt dat uit het
constateringsformulier blijkt dat de sticker op 11 december 2018 is aangebracht. Op de sticker
staat vermeld dat de fiets verwijderd wordt vanaf 18 december 2018. Uit het
constateringsformulier blijkt dat de fiets op 8 januari 2019 is verwijderd. Nu uit het
constateringsformulier volgt dat er wel degelijk een besluit met een begunstigingstermijn is
gegeven, wordt het bezwaar van bezwaarde niet gevolgd.

Verder geeft bezwaarde aan dat haar fiets in goede staat verkeerde. In dit verband merkt de
commissie het volgende op. Dat de fiets in goede staat verkeerde en er geen sprake was van een
kennelijk verwaarloosde toestand, maakt niet dat de fiets langer dan zes weken op dezelfde plaats
mag worden geparkeerd zonder wezenlijke onderbreking. De fiets mocht dus verwijderd worden,
ongeacht de staat van de fiets.

Tot slot stelt bezwaarde zich op het standpunt dat haar fiets niet hinderlijk geparkeerd stond.
Overwogen wordt dat in het aangewezen gebied fietsen niet langer dan zes weken op dezelfde
plaats mogen worden geparkeerd zonder wezenlijke onderbreking. Het veroorzaken van hinder is
geen vereiste voor het verwijderen van fietsen die langer dan zes weken onafgebroken op dezelfde
plek geparkeerd staan. De fiets mocht dus verwijderd worden, ongeacht de manier waarop
bezwaarde haar fiets had geparkeerd.

Concluderend is de commissie van oordeel dat de fiets terecht en op juiste wijze is verwijderd, en
dat er geen omstandigheden zijn gebleken die tot een andere beslissing hadden moeten leiden.
[NAAM] komt dan ook niet in aanmerking voor vergoeding van de gemaakte kosten.

Ten aanzien van het verzoek van bezwaarde om de schade aan de bak voorop de verwijderde fiets
en de schade aan het zadel te vergoeden die zij heeft geconstateerd bij het bezorgen van de fiets
op 11 januari 2019, merkt de commissie het volgende op. [NAAM] geeft aan dat de bak voorop
de fiets volledig is vernield en dat het zadel is aan de zijkant is stukgetrokken. Overwogen wordt
dat bij het toepassen van bestuursdwang zorgvuldig te werk moet worden gegaan en
beschadiging moet worden vermeden. Uit het constateringsformulier blijkt niet dat op het
moment van verwijdering de fiets gebreken kende. Ook uit de foto's die gemaakt zijn op het
moment van verwijdering en op het Fietsdepot blijken geen gebreken of beschadigingen.

2 Rb Den Haag, 10 oktober 2016, ECLI:NL:RBDHA:2016:12168

[NAAM] is de gelegenheid geboden om de door haar gestelde schade te onderbouwen met
stukken. [NAAM] heeft de claim echter niet voldoende onderbouwd met bewijsstukken.
[NAAM] heeft met stukken onvoldoende aannemelijk gemaakt dat de schade is ontstaan door
toedoen van het toepassen van bestuursdwang. Nu bezwaarde pas op 4 maart 2019 foto's van de
schade heeft overgelegd, is niet uitgesloten dat de schade pas na de bezorging van de fiets op
11 januari 2019 is ontstaan. Om die reden adviseert de commissie het verzoek om
schadevergoeding af te wijzen.

7.  Conclusie
Gelet op het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
vergoeding van de door haar gemaakte kosten of geleden schade.

Adviseur,

[NAAM]