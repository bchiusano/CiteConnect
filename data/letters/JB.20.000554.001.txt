Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.20.000554.001
Datum         11 februari 2020
Onderwerp     Advies naar aanleiding van het bezwaarschrift van [NAAM]

Geacht college,

1. Inleiding
Op 8 januari 2020 om 14:38 uur heeft de handhaver, namens u, een  fiets van [NAAM] (hierna:
bezwaarde) verwijderd uit de omgeving van het NS-Station Amsterdam Zuid te Amsterdam en
opgeslagen bij het Fietsdepot. De fiets van [NAAM] stond volgens het besluit niet geparkeerd in
de daarvoor bestemde voorziening. Het besluit is volgens het constateringsformulier op 8 januari
2020 om 08:30 uur bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] stelt dat zijn fiets onrechtmatig is verwijderd. [NAAM] geeft aan dat op het
kennisgevingsbesluit niet staat aangegeven wat de reden voor verwijdering van de fiets is en
waar de fiets is verwijderd. Tevens stelt [NAAM] dat er geen bewijsmateriaal, zoals een
foto, is aangeleverd-
. [NAAM] geeft aan dat hij zijn fiets op 8 januari 2020, zoals iedere dag, heeft neergezet op
het NS-station Amsterdam Zuid, voor het Strawinskyhuis, in het daarvoor bestemde
fietsparkeervak-
. [NAAM] geeft aan dat wegens drukte de fiets op de rand van dit vak stond-
. [NAAM] stelt dat artikel 4.27 van de Algemene Plaatselijke Verordening (APV) niet is
overtreden. [NAAM] stelt dat, op het moment van plaatsing van de fiets, er geen sprake
was van een van de situaties zoals genoemd in het desbetreffende artikel-

. [NAAM] verzoekt om een kostenvergoeding van ? 22,50 voor de betaalde
administratiekosten. Daarnaast verzoekt [NAAM] om de OV-kosten van ? 5,77 naar het
Fietsdepot te vergoeden-
.  Ten slotte geeft [NAAM] aan dat hij de gemaakte kosten van donderdag tot zaterdag
wegens het missen van zijn fiets voor zijn eigen rekening neemt, evenals de extra tijd die
[NAAM] hieraan kwijt is geweest.

4. Horen van [NAAM]
Op  10 februari 2020 is er telefonisch contact geweest met [NAAM]. [NAAM] heeft
ingestemd met telefonisch horen. [NAAM] heeft tijdens dat gesprek kort samengevat het
volgende aangevoerd:
. [NAAM] benadrukt zijn bezwaren zoals genoemd in zijn bezwaarschrift-
. [NAAM] benadrukt dat hij zijn fiets in het fietsparkeervak en/of in het fietsenrek heeft
gezet en dat waarschijnlijk iemand anders zijn fiets heeft verplaatst-
. [NAAM] geeft aan het vreemd te vinden dat hij verantwoordelijk is voor het feit dat
iemand anders zijn fiets verplaatst zou hebben. Derhalve vindt [NAAM] het
onrechtvaardig dat hij de administratiekosten heeft moeten betalen en vordert deze dan
ook terug-
. [NAAM] geeft aan tijd vrij te hebben moeten maken om de fiets op te halen en is van
mening dat dit onrechtvaardig is-
. [NAAM] geeft aan de fiets in het fietsenrek te hebben gezet en dat hij naar zijn werk is
gegaan. [NAAM] geeft aan dat de fiets stond in de openbare ruimte en dat wat er in de
tussentijd met de fiets gebeurt, niet zijn verantwoordelijkheid is.

5. Juridisch kader
Ingevolge artikel 4.27 lid 3 en 4 van de APV kan in het belang van de veiligheid en ter voorkoming
van hinder een gebied worden aangewezen waarin fietsen uitsluitend in de daarvoor bestemde
voorziening (lees: een fietsenrek/fietsparkeervak) mogen worden geparkeerd. Door het intensief
gebruik en hoge fietsparkeerdruk is het gebied rond het NS-Station Amsterdam Zuid door het
college van burgemeester en wethouders aangewezen als gebied waarin het verboden is om
fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

6.1 Ten aanzien van het besluit
In het aangewezen gebied rond het NS-Station Amsterdam Zuid is het verboden fietsen buiten
een parkeervoorziening te plaatsen. Dit verbod wordt gehandhaafd teneinde de voetgangers die
van het station gebruik maken de ruimte te geven. Door middel van informatieborden wordt
gewezen op het verbod om buiten de rekken te parkeren.

[NAAM] geeft aan dat de fiets in een fietsparkeervak of fietsenrek stond. Uit het
constateringsformulier en de foto's die zijn gemaakt bij de verwijdering van de fiets, blijkt dat de
fiets buiten de fietsvoorziening is aangetroffen. Voor een handhaver is bepalend hoe hij de fiets
aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van een uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 8 januari 2020 om 08:30 uur is aangebracht, en dat de fiets op 8 januari 2020 om
14:38 uur verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] stelt dat zijn fiets onrechtmatig is verwijderd. [NAAM] geeft aan dat op het
kennisgevingsbesluit niet staat aangegeven wat de reden voor verwijdering van de fiets is en waar
de fiets is verwijderd. Tevens stelt [NAAM] dat er geen bewijsmateriaal, zoals een foto, is
aangeleverd. De commissie overweegt hiertoe het volgende.

De commissie merkt op dat op verzoek het constateringsformulier inclusief de foto's op 10
februari 2020 aan [NAAM] gemaild. De reden en locatie van verwijdering staan door een
registratiefout niet op het Kennisgevingsbesluit vermeld. De commissie overweegt dat het spijtig
is dat de informatie niet meteen bij [NAAM] bekend was, maar dat dit niet tot een ander
oordeel van de commissie leidt. De sticker op de fiets is namelijk het besluit.2 De commissie
herhaalt dat gebleken is dat er sprake was van een overtreding en de juiste procedure voor
verwijdering is gevolgd.

Daarnaast stelt [NAAM] dat artikel 4.27 van de APV niet is overtreden. [NAAM] stelt dat, op
het moment van plaatsing van de fiets, er geen sprake was van een van de situaties zoals genoemd

2 Rechtbank Den Haag 10 oktober 2016, ECLI:NL:RBDHA:2016:12168.

in het desbetreffende artikel. [NAAM] stelt dat hij zijn fiets geparkeerd heeft in een daarvoor
bestemde parkeervoorziening. De commissie overweegt hiertoe als volgt.

Herhaald wordt dat het in het aangewezen gebied verboden is fietsen buiten een fietsvoorziening
te plaatsen. Dit verbod wordt gehandhaafd teneinde de voetgangers die van het station gebruik
maken de ruimte te geven. Door middel van informatieborden wordt gewezen op het verbod om
buiten de rekken of vakken te parkeren. Uit het constateringsformulier en de foto's die zijn
gemaakt bij de verwijdering van de fiets, blijkt dat de fiets buiten een fietsvoorziening is
aangetroffen. De fiets staat niet in een fietsenrek noch in een fietsparkeervak. Overtreding van
artikel 4.27 lid 4 APV staat hiermee vast en daarmee ook de bevoegdheid om de fiets van
bezwaarde te verwijderen. Dat de fiets volgens [NAAM], geen schade, belemmering, hinder en
geen gevaar opleverde voor de veiligheid, zoals genoemd in de overige leden artikel 4.27 van de
APV, doet niet af aan de geconstateerde overtreding.

Ten overvloede wordt opgemerkt dat indien er op de betreffende locatie geen vrije plek
voorhanden is, dit nog niet betekent dat een fiets buiten een fietsvoorziening geparkeerd mag
worden. Op verdere loopafstand van het station zijn vaak wel nog plekken beschikbaar. Gelet op
het voorgaande wordt het bezwaar van [NAAM] niet gevolgd.

[NAAM] stelt dat waarschijnlijk iemand anders zijn fiets heeft verplaatst. [NAAM] geeft aan
het vreemd te vinden dat hij verantwoordelijk is voor het feit dat iemand anders zijn fiets
verplaatst zou hebben. [NAAM] geeft aan de fiets in het fietsenrek te hebben gezet en dat hij
naar zijn werk is gegaan. [NAAM] geeft aan dat de fiets stond in de openbare ruimte en dat wat
er in de tussentijd met de fiets gebeurt, niet zijn verantwoordelijkheid is. De commissie overweegt
hiertoe het volgende.

Het komt helaas voor dat in de parkeervoorziening geplaatste fietsen eruit worden gehaald zodat
iemand anders zijn of haar fiets op die plek kan zetten. Hoe vervelend dit ook is, verwacht mag
worden dat degene die zijn fiets los in een fietsparkeervak of fietsenrek stalt, weet dat er een risico
op verplaatsing aan kleeft. Het is de verantwoordelijkheid van [NAAM] om de fiets zo te stallen
dat  deze  niet  verplaatst  kan  worden.  Bij  het  parkeren  in  een  fietsenrek  kan  bijvoorbeeld  een
(ketting)slot  gebruikt  worden  om  de  fiets  aan  het  rek  te  bevestigen,  dat  zó  bevestigd  dient  te
worden dat niet teveel ruimte bestaat om de fiets uit het rek te halen. Bij een fietsparkeervak is
niet  het  niet  mogelijk  om  de  fiets  vast  te  zetten.  De  commissie  merkt  op  dat  verwacht  mag
worden dat degene die zijn fiets in een fietsparkeervak stalt, weet dat er een risico op verplaatsing
aan kleeft. Er kan dan ook voor gekozen worden om de fiets, vaak op wat meer afstand van de
bestemming,  in  een  fietsenrek  te  stallen.  De  commissie  volgt [NAAM]  dan  ook  niet  in  zijn
standpunt.

6.3 Ten aanzien van de gevorderde kostenvergoeding
[NAAM] verzoekt om een kostenvergoeding van ? 22,50 voor de betaalde administratiekosten.
Daarnaast verzoekt [NAAM] om de OV-kosten van ? 5,77 naar het Fietsdepot te vergoeden.
[NAAM] geeft aan tijd vrij te hebben moeten maken om de fiets op te halen en is van mening
dat dit onrechtvaardig is.

Ten aanzien van de door [NAAM] aan het Fietsdepot betaalde administratiekosten en de
gemaakte kosten voor het OV wordt overwogen dat deze alleen worden vergoed
indien blijkt dat niet de juiste procedure voor verwijdering is gevolgd. Hiervan is in dit geval geen
sprake. [NAAM] komt dan ook niet in aanmerking voor vergoeding van de door hem gemaakte
kosten. Ten overvloede merkt de commissie op dat op de website van de gemeente Amsterdam
staat aangegeven dat de fiets ook kan worden bezorgd op een thuis- of werkadres in Amsterdam.
De commissie overweegt dat het spijtig is dat [NAAM] veel tijd kwijt is, maar dat dit niet leidt
tot een kostenvergoeding.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden  besluit  in  stand  dient  te  blijven. [NAAM]  komt  niet  in  aanmerking  voor  een
kostenvergoeding.

Adviseur,

Mw. [NAAM]