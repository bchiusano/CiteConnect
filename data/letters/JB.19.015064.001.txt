Advies van de bezwaarschriftencommissie Juridisch Bureau

Aan           Het college van burgemeester en wethouders van Amsterdam
Zaaknummer    JB.19.015064.001
Datum         25 november 2019
Onderwerp     Advies naar aanleiding van het bezwaarschrift van de heer [NAAM]

Geacht college,

1. Inleiding
Op 1 oktober 2019 om 12:32 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond het NS-station Amsterdam Zuid (Parnassusweg) en
opgeslagen bij het Fietsdepot. De fiets van bezwaarde stond volgens het besluit niet geparkeerd in
de daarvoor bestemde voorziening. Het besluit is op 1 oktober 2019 om 07:40 uur bekendgemaakt.

Tegen dit besluit is tijdig een bezwaarschrift ingediend.

2. Advies
Ik adviseer u:
.  het bezwaar ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe ik tot dit advies ben gekomen.

3. De bezwaren
Samengevat luiden de bezwaren als volgt:
. [NAAM] geeft aan dat hij zijn fiets in de daarvoor bestemde fietsvoorziening heeft
geparkeerd. Hierdoor is bezwaarde van mening, dat hijzelf niet feitelijk de verordening
heeft overtreden.
. [NAAM] meent dat hij voldoende is gestraft vanwege de tijd die hij heeft verloren aan
het schrijven van het bezwaarschrift en het ophalen van zijn fiets.

4. Horen van bezwaarde
Op 20 november 2019 is er telefonisch contact geweest met bezwaarde. [NAAM] heeft
ingestemd met telefonisch horen. Hij heeft tijdens dat gesprek samengevat het volgende
aangevoerd.

. [NAAM] legt uit dat hij heeft nagelaten zijn fiets ergens aan vast te maken. Wel zou hij
de fiets in het fietsenrek hebben geplaats. Om deze reden denkt hij niet in overtreding te
zijn geweest.
.  Voorts beweert bezwaarde dat hij zijn fiets op slot had gezet met een dubbele
(ketting)slot.
. [NAAM] vermoedt dat een ander zijn fiets naast het fietsenrek heeft geplaatst.
.  Tot slot benadrukt geeft bezwaarde dat het schrijven van het bezwaarschrift en het
ophalen van zijn fiets hem tijd en geld hebben gekost.

5. Juridisch kader
Ingevolge artikel 4.27, lid 3 en 4, van de Algemene Plaatselijke Verordening (APV) kan in het
belang van de veiligheid en ter voorkoming van hinder een gebied worden aangewezen waarin
fietsen uitsluitend in de daarvoor bestemde voorziening (lees: een fietsenrek) mogen worden
geparkeerd. Door het intensief gebruik en hoge fietsparkeerdruk is het gebied rond het NS-station
Amsterdam Zuid door het college van burgemeester en wethouders aangewezen als gebied
waarin het verboden is om fietsen buiten de daarvoor bestemde voorzieningen te parkeren1.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de rekken
te parkeren.

Bezwaarde voert aan dat de fiets op de locatie Parnassusweg was geparkeerd in een fietsenrek.
Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond namelijk ruim buiten de
daarvoor bestemde fietsvoorziening geparkeerd. Voor een handhaver is bepalend hoe hij de fiets
aantreft.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van een uur wordt voldoende geacht om de overtreder in staat te stellen de

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'

overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 1 oktober 2019 om 07:40 uur is aangebracht, en dat de fiets op 1 oktober 2019 om
12:32 uur is verwijderd.

Overtreding van artikel 4.27, lid 4, van de APV staat hiermee vast.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde voert aan, dat hij zijn fiets in het fietsenrek heeft geparkeerd, zonder de fiets hieraan
vast te maken. Hij meent dat de fiets wel op slot zat met een dubbele (ketting)slot. [NAAM]
vermoedt dat een ander zijn fiets naast het fietsenrek heeft geplaatst. De vraag is of de kosten van
de bestuursdwang terecht zijn verhaald op bezwaarde. De commissie overweegt hiertoe het
volgende.

Het komt helaas voor dat los in het rek geplaatste fietsen eruit worden gehaald zodat iemand
anders zijn of haar fiets op die plek in het rek kan zetten. Hoe vervelend dit voor betrokkene ook is,
het is zijn verantwoordelijkheid om de fiets zo te stallen dat dit niet kan gebeuren. Ook als een
lang (ketting)slot gebruikt wordt om de fiets aan het rek te bevestigen, moet dat slot zó bevestigd
worden dat niet teveel ruimte bestaat om de fiets uit het rek te trekken.
De commissie overweegt dat het voor risico van degene die zijn fiets stalt hoort te blijven, dat de
fiets door een ander verplaatst kan worden als hij de fiets niet zo bevestigt dat dat niet kan. De
schade die hij daardoor heeft geleden, dient dan ook voor zijn rekening te blijven. De commissie is
van mening dat de overtreding bezwaarde is toe te rekenen, zodat de last hem terecht is opgelegd
en de kosten van de bestuursdwang ook op hem verhaald mochten worden.

Voorts beweert bezwaarde dat het schrijven van het bezwaarschrift en het ophalen van zijn fiets
veel tijd heeft gekost. Ten aanzien hiervan overweegt de commissie als volgt.

Overwogen wordt dat de tijd die iemand kwijt is met het schrijven van het bezwaar en alles wat
daaruit voortvloeit gevolg is van deelname aan het maatschappelijk verkeer. Uit de jurisprudentie
valt af te leiden dat de tijd die bezwaarde heeft gestoken in het opstellen en indienen van het
bezwaarschrift niet voor vergoeding in aanmerking komt (zie: ECLI:NL:GHDHA:2014:2134: r.o.
7.3).

7. Conclusie
Op grond van het voorgaande ben ik van oordeel dat het bezwaar ongegrond is en dat het bestreden
besluit in stand dient te blijven. [NAAM] komt niet in aanmerking voor een kostenvergoeding.

Adviseur,

Mw. [NAAM]