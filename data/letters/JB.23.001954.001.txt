Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.23.001954.001
Datum        12 april 2023
Onderwerp    Advies naar aanleiding van het bezwaarschrift van [NAAM] college,

1. Inleiding
Op 12 januari 2023 om 12:16 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied het NS-station Amsterdam Zuid (Prinses Amaliaplein) en
opgeslagen bij het Fietsdepot. De fiets stond volgens het besluit niet geparkeerd in de daarvoor
bestemde voorziening. Het besluit is op 12 januari 2023 om 10:00 uur bekendgemaakt. Tegen dit
besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat zij werkzaam is bij de gemeente Amsterdam in Zuid bij het WTC
gebouw.
. [NAAM] geeft aan dat zij haar fiets normaliter parkeert in de fietsenstalling van de NS,
maar dat zij die week al een waarschuwing had gekregen, omdat zij de fiets niet in een vak
had geparkeerd. De fietsenstalling zat namelijk vol.
. [NAAM] wilde een waarschuwing voorkomen en heeft haar fiets daarom onder het
afdak bij de trap geparkeerd. Hier staan vaak andere fietsen.
. [NAAM] geeft aan dat zij van 09:00 tot 14:15 uur werkt.
. [NAAM] is het niet eens met de boete. Zij geeft aan dat er normaal een sticker aan de
fiets wordt geplaatst als waarschuwing.
. [NAAM] geeft aan dat haar fiets zonder waarschuwing is weggehaald. Hierdoor kon zij
haar kind niet op tijd van school halen.
. [NAAM] geeft aan dat de fiets haar enige vervoersmiddel is dat zij dagelijks gebruikt.
Als alleenstaande hardwerkende moeder met een laag inkomen staat zij ook in het
systeem en heeft zij een stadspas met groene stip.

. [NAAM] geeft aan dat zij genoeg schulden heeft en moest kiezen tussen het halen van
boodschappen of het betalen van haar fiets.

4. Horen van [NAAM]
Op 29 maart 2023 heeft de behandelend jurist telefonisch contact gehad met [NAAM].
[NAAM] heeft ingestemd met het telefonisch horen. [NAAM] heeft de bezwaren uit het
bezwaarschrift herhaald en benadrukt. Daarnaast gaf zij samengevat het volgende aan:
. [NAAM] geeft aan dat zij haar fiets onder de brug heeft geparkeerd en dat hier vaak
fietsen staan, ook van studenten. De fietsen staan niet in de weg, omdat het geen looppad
is.
. [NAAM] benadrukt dat zij afhankelijk is van haar fiets en de verwijdering voor veel
problemen heeft gezorgd. [NAAM] kon haar kind niet op tijd ophalen van school,
moest kosten maken om de fiets op te halen, is recent verhuisd en heeft geld moeten
lenen om de fiets terug te krijgen.
. [NAAM] geeft aan dat zij haar fiets netjes heeft geparkeerd.
. [NAAM] zag dat die dag niet alle fietsen waren verwijderd.
. [NAAM] kreeg via een medewerker te horen dat haar fiets door de gemeente was
verwijderd.
. [NAAM] geeft aan dat zij haar fiets nu altijd parkeert in de NS-fietsenstalling, ook
wanneer deze vol is, om herhaling te voorkomen.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, een fietsparkeervak of
fietsnietje) mogen worden geparkeerd. Door het intensief gebruik en hoge fietsparkeerdruk is het
gebied rond het NS-station Amsterdam Zuid door het college van burgemeester en wethouders
aangewezen als gebied waarin het verboden is om fietsen buiten de daarvoor bestemde
voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en
vaststellen Handboek Fietsparkeren'.

te geven. Door middel van informatieborden wordt gewezen op het verbod op buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond op het trottoir geparkeerd.
Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 12 januari 2023 om 10:00 uur is aangebracht, en dat de fiets op diezelfde dag om
12:16 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] geeft aan dat de fietsenstalling waar zij haar fiets parkeert vol zat. Daarom heeft zij
haar fiets onder de brug geparkeerd. De fiets stond niet in de weg. Ook staan op deze locatie vaak
andere fietsen geparkeerd. [NAAM] geeft aan dat haar fiets zonder waarschuwing is
weggehaald. Daarnaast geeft [NAAM] aan dat de fiets haar enige vervoersmiddel is dat zij
dagelijks gebruikt. Als alleenstaande hardwerkende moeder met een laag inkomen staat zij ook in
het systeem en heeft zij een stadspas met groene stip. [NAAM] benadrukt dat zij afhankelijk is
van haar fiets en de verwijdering voor veel problemen heeft gezorgd. [NAAM] kon haar kind
niet op tijd ophalen van school, moest kosten maken om de fiets op te halen, is recent verhuisd en
heeft geld moeten lenen om de fiets terug te krijgen. Hiertoe overweegt de commissie het
volgende.

Volgens de uitspraak van Rechtbank Den Haag van 10 oktober 2016 is de sticker op de fiets het
besluit.2  Op de foto's die op het moment van verwijderen van de fiets door de handhaver zijn
gemaakt, is te zien dat de fiets van [NAAM] voorzien was van een sticker. Herhaald wordt dat
uit het constateringsformulier blijkt dat de sticker op 12 januari 2023 om 10:00 uur is aangebracht.
Op de sticker staat vermeld dat de fiets verwijderd wordt op 12 januari 2023 vanaf 11:00 uur. Uit
het constateringsformulier blijkt dat de fiets op 12 januari 2023 om 12:16 uur is verwijderd. Hieruit
blijkt dat er wel degelijk een waarschuwing is gegeven, alvorens de fiets is verwijderd.

2 Rb Den Haag, 10 oktober 2016, ECLI:NL:RBDHA:2016:12168.

Herhaald wordt dat [NAAM] de fiets geparkeerd heeft in het aangewezen gebied waar het
verboden is de fiets buiten de voorziening te parkeren. Op het NS-station Amsterdam Zuid dient
een fiets in een fietsparkeervak, fietsenrek of stalling te worden geparkeerd. De fiets van
bezwaarde stond niet in een parkeervoorziening voor fietsen maar op het trottoir geparkeerd.
Fietsen die buiten de daarvoor bestemde parkeervoorziening staan geparkeerd, kunnen worden
verwijderd. Het veroorzaken van hinder is hiervoor geen vereiste. Dat andere fietsen niet zijn
verwijderd, leidt er niet toe dat [NAAM] haar fiets onterecht is verwijderd. De
handhavingscapaciteit is beperkt en daarom kunnen niet alle fietsen die niet correct geparkeerd
zijn tegelijkertijd worden verwijderd.

Indien er op de betreffende locatie geen vrije plek voorhanden is, betekent dit niet dat een fiets
buiten het rek mag worden geplaatst. Vaak is er op loopafstand van het station nog wel een
voorziening waar ruimte is om de fiets te parkeren.

Tot slot wordt opgemerkt dat de commissie begrip heeft voor de calamiteiten en persoonlijke
omstandigheden die [NAAM] heeft aangevoerd. Het is goed voor te stellen dat de verwijdering
van de fiets geleid heeft tot problemen. Dit leidt er echter niet toe dat de bezwaren van [NAAM]
gehonoreerd kunnen worden. Juist in gebieden als het gebied rond NS-station Amsterdam Zuid, is
de parkeerdruk dusdanig hoog dat strikte handhaving van groot belang is. Dit betekent dat het
maken van uitzonderingen de verkeerssituatie in een dergelijk gebied niet ten goede komt. De
commissie is van mening dat de aangevoerde omstandigheden er niet toe leiden dat zij
onevenredig in verhouding staan tot de met de beleidsregel te dienen doelen. De commissie volgt
bezwaarde daarom niet in haar bezwaar.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mevrouw [NAAM]