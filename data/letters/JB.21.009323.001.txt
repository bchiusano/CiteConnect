Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.21.009323.001
Datum        19 juli 2021
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 23 april 2021 om 10:32 uur heeft de handhaver, namens u, de fiets van [NAAM] (hierna:
bezwaarde) verwijderd van uit de omgeving van de Kinkerstraat/De Hallen (Kinkerstraat) te
Amsterdam en opgeslagen bij het Fietsdepot. De fiets stond volgens het besluit niet geparkeerd in
de daarvoor bestemde voorziening. Het besluit is op 23 april 2021 om 08:35 uur bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
.  De fiets van bezwaarde is 23 april 2021 verwijderd van de Kinkerstraat. [NAAM] geeft
aan zijn fiets die avond ervoor aan de buitenzijde van een grijze stalling te hebben
geplaatst, omdat opnieuw alle plekken vol zaten.
.  De fiets zat vast aan de stalling met een hangslot. [NAAM] vraagt zich af of het slot nog
heel is en of de fiets niet weer schade heeft opgelopen, omdat de medewerkers ronduit
onbeleefd met andermans spullen omgaan.
. [NAAM] vindt het absurd dat hij geen kans heeft gekregen om de fiets te
herpositioneren middels een briefje aan het stuur. Op de foto's van het Fietsdepot is het
briefje aan het stuur van de fiets wel te zien en dat vindt hij absurd. Hij vindt het te gek
voor woorden dat de fiets de volgende dag al is meegenomen naar het Fietsdepot.

. [NAAM] heeft contact opgenomen met het Fietsdepot, maar niemand kom hem daar
verder helpen. Hij heeft toen contact opgenomen met het stadsloket van Amsterdam
West en ook daar werd hij niet verder geholpen.
. [NAAM] voelt zich genoodzaakt om het bezwaarschrift in te dienen. Hij wil niet weer
? 35,- betalen om de fiets terug te krijgen, aangezien de fiets volgens hem onterecht is
verwijderd.

4. Horen van bezwaarde
Op 15 juli 2021 heeft de behandelend jurist telefonisch contact met bezwaarde gehad. [NAAM]
heeft de bezwaren uit het bezwaarschrift herhaald en benadrukt. Daarnaast gaf hij samengevat
het volgende aan:
. [NAAM] heeft deze dure elektrische fiets vlakbij zijn huis neergezet. De fiets stond
vastgemaakt aan een nietje met een speciaal hangslot van ? 150,-. Hij voelde zich
genoodzaakt de fiets buiten de voorziening neer te zetten, omdat alles in het gebied vol
stond. Dat de fiets deels op een parkeervak stond was naar zijn idee geen probleem,
omdat er nog prima een auto kon parkeren.
. [NAAM] is de avond voor de verwijdering nog bij zijn fiets geweest en heeft hij geen
sticker gezien.
.  Toen de fiets van bezwaarde werd thuisbezorgd, bleek het hangslot niet meer bruikbaar.
Daarnaast was fietsketting kapot en zaten er meerdere beschadigingen op de fiets. Hij
heeft meteen aan de bezorger gevraagd wat ze met zijn fiets hebben gedaan, maar hier
kon de bezorger geen antwoord op geven.

Per e-mail van 19 juli 2021 heeft bezwaarde aanvullende informatie gestuurd:
.  Ten aanzien van de schade aan de fiets merkt bezwaarde op dat hij bij een e-bike bedrijf
werkt. Hij heeft zijn fiets gelijk laten repareren en heeft hij hiervoor geen kosten hoeven
maken.
.  Wel wenst hij graag de kosten voor het vervangen van het hangslot alsmede de kosten
voor het thuisbezorgen, vergoedt te krijgen.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek of fietsnietje) mogen
worden geparkeerd. Door het intensief gebruik en hoge fietsparkeerdruk is het gebied rond de
Kinkerstraat en De Hallen door het college van burgemeester en wethouders aangewezen als
gebied waarin het verboden is om fietsen buiten de daarvoor bestemde voorzieningen te
parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene

1 Gemeenteblad 18 september 2018, nr. 197814, 'Uitvoering van een gebiedsaanwijzing op grond van 
art. 4, lid 3 Algemene Plaatselijke Verordening APV ter beperking van het (brom) fietsparkeren in de 
openbare ruimte in het belang van de veiligheid en ter voorkoming van hinder, gemeente Amsterdam'.

wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond op een parkeerplek voor
auto's en niet in de daarvoor bestemde parkeervoorziening. Voor een handhaver is bepalend hoe
hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 23 april 2021 om 08:35 uur is aangebracht, en dat de fiets op diezelfde dag om 10:32
uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] heeft een dure elektrische fiets en heeft de fiets vlakbij zijn huis neergezet. De fiets
stond vastgemaakt aan een nietje met een speciaal hangslot van ? 150,-. Dat de fiets deels op een
parkeervak stond was naar zijn idee niet zo'n probleem, omdat er nog prima een auto kon
parkeren. De commissie overweegt hiertoe het volgende.

Herhaald wordt dat uit het constateringsformulier en de foto's blijkt dat de fiets op een parkeervak
voor auto's en niet in een daarvoor bestemde parkeervoorziening stond geparkeerd. Het nietje op
de locatie dient ter afscherming van de parkeervakken en is geen parkeervoorziening voor fietsen.

Mede gelet op de natuurlijke inrichting van het gebied met de houten vlonders waarop de
parkeervoorzieningen duidelijk wordt weergegeven, namelijk de parkeervakken voor scooters en
de fietsnietjes voor de fietsen, wordt dit op de locatie kenbaar gemaakt. De fiets stond in
overtreding en mocht daarom verwijderd worden. De plek waar bezwaarde zijn fiets heeft
geparkeerd, valt onder het aangewezen gebied. Dit betekent dat fietsen die buiten de daarvoor
bestemde parkeervoorziening staan geparkeerd, kunnen worden verwijderd. Het veroorzaken van
hinder is hiervoor geen vereiste.

[NAAM] voelde zich genoodzaakt de fiets buiten de voorziening neer te zetten, omdat alles in
het gebied vol stond. De commissie overweegt hiertoe het volgende.

Indien er op de betreffende locatie geen vrije plek voorhanden is betekent dit nog niet dat een fiets
buiten de parkeervoorziening mag worden geplaatst. Het is bekend dat de fietsparkeerdruk is het
gebied rond de Kinkerstraat en de Hallen hoog is. Er is echter op loopafstand van het gebied vaak
nog wel een voorziening te vinden waar wel ruimte is om de fiets te parkeren, bijvoorbeeld in de
fietsenstalling De Hallen. De commissie volgt bezwaarde niet in zijn bezwaren.

[NAAM] vindt het absurd dat hij geen kans heeft gekregen om de fiets te herpositioneren
middels een briefje aan het stuur. Op de foto's van het Fietsdepot is het briefje aan het stuur van
de fiets wel te zien en dat vindt hij absurd. Hij vindt het te gek voor woorden dat de fiets de
volgende dag al is meegenomen naar het Fietsdepot. De commissie overweegt hiertoe het
volgende.

Volgens de uitspraak van Rechtbank Den Haag van 10 oktober 2016 is de sticker op de fiets het
besluit.2  Op de foto's die op het moment van verwijderen van de fiets door de handhaver zijn
gemaakt, is te zien dat de fiets van bezwaarde voorzien was van een sticker. Herhaald wordt dat
uit het constateringsformulier blijkt dat de sticker op 23 april 2021 om 08:35 uur is aangebracht.
Op de sticker staat vermeld dat de fiets verwijderd wordt 23 april 2021 vanaf 09:35 uur. Uit het
constateringsformulier blijkt dat de fiets op 23 september 2021 om 10:32 uur is verwijderd. Nu uit
het constateringsformulier volgt dat er wel degelijk een besluit met een begunstigingstermijn is
gegeven, wordt het bezwaar van bezwaarde niet gevolgd.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. Dat de eigenaar van de fiets niet binnen die termijn de overtreding ongedaan heeft
kunnen maken, doet daar niet aan af. Bovendien heeft de Rechtbank Amsterdam met de uitspraak
van 26 september 2018 te kennen gegeven dat het verlenen van een begunstigingstermijn van één

2 Rb Den Haag, 10 oktober 2016, ECLI:NL:RBDHA:2016:12168.

uur niet onredelijk is, in het geval van binnen het aangewezen gebied buiten de daarvoor
bestemde voorziening geparkeerde fietsen.3

6.3 Ten aanzien van de kosten
De commissie merkt op dat bezwaarde heeft aangegeven geen kosten te hoeven maken voor de
kapotte ketting en meerdere beschadigingen aan zijn fiets. De commissie zal dit dan verder ook
buiten beschouwing laten.

[NAAM] heeft een bedrag van ? 35,- betaald om zijn fiets te laten thuisbezorgen. Toen de fiets
van bezwaarde werd thuisbezorgd, bleek het hangslot van ? 150,- niet meer bruikbaar. Deze
kosten wenst bezwaarde vergoed te krijgen. De commissie overweegt hiertoe het volgende.

Ten aanzien van de door bezwaarde aan het Fietsdepot betaalde thuisbezorgkosten en het
opengebroken slot wordt overwogen dat bezwaarde alleen in aanmerking komt voor een
vergoeding, indien blijkt dat niet de juiste procedure voor verwijdering is gevolgd. Hiervan is geen
sprake. De handhavers hebben het (ketting)slot doorgeslepen om de fiets te kunnen verwijderen.
Aangezien de fiets terecht is verwijderd komt deze schade niet voor vergoeding in aanmerking.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mevrouw [NAAM] Rb Amsterdam, 26 september 2018, ECLI:NL:RBAMS:2018:7511