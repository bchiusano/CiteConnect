Advies van de bezwaarschriftencommissie Juridisch Bureau

Aan          Het college van burgemeesters en wethouders van de gemeente Amsterdam
Zaaknummer  JB.19.002923.001
Datum        13 juni 2019
Onderwerp    Advies naar aanleiding van het bezwaarschrift van mevrouw [NAAM]

Geacht college,

1 Inleiding
Op 8 februari 2019 heeft de handhaver, namens u, de fiets van mevrouw [NAAM] (hierna:
bezwaarde) verwijderd van de locatie Regulierdwarsstraat (tussen het Koningsplein en de
Vijzelstraat) en opgeslagen bij het Fietsdepot. De fiets van bezwaarde stond volgens het besluit
niet geparkeerd in de daarvoor bestemde voorziening. Het besluit is volgens het
constateringsformulier op 8 februari  2019 bekendgemaakt.

Tegen dit besluit is tijdig een bezwaarschrift ingediend. Bij brief 27 februari 2019 is de ontvangst
van het bezwaarschrift bevestigd.

2 Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  het verzoek om kostenvergoeding af te wijzen.

Hieronder leest u hoe de commissie tot dit advies is gekomen.

3 Bezwaren
Samengevat luiden de bezwaren in het bezwaarschrift als volgt:
- De fiets van bezwaarde stond geparkeerd in de fietsenrekken op de Regulierdwarsstraat
(achterkant van [NAAM] Zij heeft hier op aanwijzingen van de aanwezige medewerkers
van de gemeente geparkeerd-
- Betrokkene geeft aan dat zij bij het ophalen van haar fiets op 15 februari 2019 een bordje
aantrof waarop stond dat vanaf 12 februari 2019 fietsen weggehaald zouden worden. Dit
bordje stond er niet toen zij haar fiets daar plaatste op 26 januari 2019-
- [NAAM] verzoekt om vergoeding van de door haar aan het Fietsdepot betaalde
administratiekosten van ? 35,-.

4 Horen van bezwaarde
Op 3 en 12 juni 2019 heeft er telefonisch contact plaatsgevonden met bezwaarde. Tevens heeft op
3 juni 2019 een mailwisseling plaatsgevonden. [NAAM] heeft ingestemd met telefonisch horen.
Kort samengevat heeft zij haar bezwaren als volgt toegelicht:
- [NAAM] geeft aan dat zij in eerste instantie haar fiets elders had geparkeerd. Op advies
van de medewerkers van de gemeente heeft zij haar fiets verplaatst naar een daarvoor
bestemde parkeervoorziening. Tijdens de mailwisseling heeft bezwaarde verzocht om te
checken wie de desbetreffende medewerkers waren, zodat zij haar verhaal kunnen
bevestigen . Na het ontvangen van de foto van de aangetroffen fiets geeft bezwaarde aan
dat zij zich geen boom middenin een fietsvak kan herinneren en dat haar fiets wellicht
verplaatst is door een ander-
- [NAAM] heeft wederom aangegeven dat zij haar fiets, te goeder trouw, op advies van de
medewerkers van de gemeente op de juiste plek heeft geparkeerd-
- [NAAM] heeft aangegeven dat de gemeente dient te zorgen voor rekken waar men een
slot doorheen kan doen om het risico op verplaatsen uit te sluiten.

5 Juridisch kader
Ingevolge artikel 4.27, lid 3 en 4, van de Algemene Plaatselijke Verordening (hierna: APV)  kan in
het belang van de veiligheid en ter voorkoming van hinder een gebied worden aangewezen waarin
fietsen uitsluitend in de daarvoor bestemde voorziening (lees: een fietsenrek, fietsparkeervak of
stalling) mogen worden geparkeerd. Door het intensief gebruik en hoge fietsparkeerdruk is het
gebied rond het Rembrandtplein en omgeving door het college van burgemeester en wethouders
aangewezen als gebied waarin het verboden is om fietsen buiten de daarvoor bestemde
voorzieningen te parkeren.Dit gebied bestaat uit het Rembrandtplein, Thorbeckeplein,
Bakkerstraat en de Reguliersdwarsstraat (tussen het Thorbeckeplein en de Vijzelstraat).1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6 Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het dit gebied gebruik maken de
ruimte te geven. Door middel van informatieborden wordt gewezen op het verbod om buiten de
rekken te parkeren.

1 Gemeenteblad van 14 april 2017, 'Aanwijzingsbesluit fiets- en vbrommerparkeren Rembrandtplein en omgeving op grond van
art. 4.27 lid 3 APV'.

Bezwaarde geeft aan dat haar fiets in het fietsenrek stond geparkeerd. Uit het
constateringsformulier en de foto's die zijn gemaakt bij de verwijdering van de fiets, blijkt dat de
fiets naast het fietsenrek stond geparkeerd. Bepalend is hoe de handhaver de fiets heeft
aangetroffen. Overtreding van artikel 4.27, lid 4, APV staat hiermee vast en daarmee ook de
bevoegdheid om de fiets van bezwaarde te verwijderen.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Uit het
constateringsformulier en de foto's die zijn gemaakt bij de verwijdering van de fiets blijkt dat de
sticker op 8 februari 2019 om 14:00 uur is geplaatst, en dat de fiets op 8 februari 2019 om 18:25 uur
is verwijderd.

Hieruit volgt dat u de juiste procedure heeft gevolgd bij het verwijderen van de fiets.

Bezwaarde voert aan dat zij haar fiets op advies van de medewerkers van de gemeente op
desbetreffende voorziening heeft geparkeerd. Zij heeft verzocht om te checken wie de
desbetreffende medewerkers waren, zodat zij haar verhaal kunnen bevestigen. [NAAM] voert
tevens aan dat haar fiets mogelijk is verplaatst door een ander. De commissie overweegt hiertoe
het volgende.

De commissie volgt dit standpunt van bezwaarde niet.  Voor de handhaver is bepalend hoe hij de
fiets aantreft. Dat bezwaarde wellicht in de daarvoor bestemde parkeervoorziening geparkeerd
zou hebben neemt niet weg dat de fiets van betrokkene buiten de parkeervoorzieningen is
aangetroffen. Het komt helaas voor dat los in het rek geplaatste fietsen eruit worden gehaald,
zodat iemand anders zijn of haar fiets op die plek in het rek kan zetten. Hoe vervelend dit voor
bezwaarde ook is, het is haar verantwoordelijkheid om de fiets zo te stallen dat dit niet kan
gebeuren. De commissie overweegt dat het voor risico van degene die zijn fiets stalt hoort te
blijven, dat de fiets door een ander verplaatst kan worden als hij de fiets niet zo bevestigt dat dat
niet kan gebeuren.

Voorts voert bezwaarde aan dat zij bij het ophalen van haar fiets een bordje aantrof waarop stond
dat vanaf 12 februari 2019 fietsen weggehaald zouden worden. Dit bordje stond er niet toen zij
haar fiets daar plaatste. Hiertoe overweegt de commissie het volgende.

De fiets van betrokkene stond buiten de daarvoor bestemde voorzieningen geparkeerd.
Overwogen wordt dat de borden niet  het parkeerverbod in het leven roepen. Het is de
bevoegdheid in de APV en het Aanwijzingsbesluit die maken dat er een bepaald regime geldt in
het gebied. Het al dan niet aanwezig zijn van een bord doet daarom niet af aan de geldende regels,
waarbij wordt verwezen naar de uitspraak van de Afdeling bestuursrechtspraak van de Raad van
State van 2 juli 2014 (ECLI:NL:RVS:2014:2398).

Tevens voert betrokkene aan dat de gemeente dient te zorgen voor rekken waar men een slot
doorheen kan doen om het risico op verplaatsen uit te sluiten. De commissie overweegt hiertoe
het volgende.

Het is aan de gebruiker van de fiets om deze zodanig met een slot vast te maken dat het risico op
verplaatsing zo klein mogelijk is. Ook als een lang (ketting)slot gebruikt wordt om de fiets aan het
rek te bevestigen, moet dat slot zó bevestigd worden dat niet teveel ruimte bestaat om de fiets uit
het rek te halen.

Schade
Ten aanzien van de door bezwaarde aan het Fietsdepot betaalde administratiekosten  wordt
overwogen dat deze alleen worden vergoed indien blijkt dat niet de juiste procedure voor
verwijdering is gevolgd. Hiervan is in dit geval geen sprake.

7 Conclusie
Op grond van het voorgaande is de commissie van oordeel dat het bezwaar ongegrond is en dat
het bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

[NAAM]