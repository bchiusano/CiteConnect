Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.21.018322.001
Datum        21 januari 2022
Onderwerp    Advies naar aanleiding van het bezwaarschrift van [NAAM] college,

1. Inleiding
Op 16 september 2021 om 12:39 uur heeft de handhaver, namens u, de fiets van [NAAM]
(hierna: bezwaarde) verwijderd uit het gebied rond het NS-station Amsterdam Sloterdijk
(Carrascoplein) Amsterdam en opgeslagen bij het Fietsdepot. De fiets stond volgens het besluit
niet geparkeerd in de daarvoor bestemde voorziening. Het besluit is op 16 september 2021 om
10:16 uur bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat haar fiets door Handhaving is weggeknipt terwijl haar fiets aan
een fietsenrek vastgemaakt was. Volgens bezwaarde stond haar fiets dan ook niet buiten
de voorziening geparkeerd en was er daarnaast geen sprake van spoed.
. [NAAM] vindt dat er door Handhaving geen redelijke termijn wordt gehanteerd.
. [NAAM] stelt dat de sticker voor 10:16 uur op haar fiets is geplakt waarna zij voor 11:16
uur haar fiets moest verwijderen. Deze sticker heeft bezwaarde niet gezien.
. [NAAM] vindt dat er redelijkerwijs vanuit kan worden gegaan dat mensen hun fiets
langer dan een uur bij een treinstation parkeren. Zij vindt dan ook dat je één dag de tijd
zou moeten krijgen om je fiets te kunnen verwijderen. Eén uur is volgens bezwaarde

onredelijk.

4. Horen van bezwaarde
Op 4 januari 2022 heeft de behandelend jurist telefonisch contact met bezwaarde gehad.
Bezwaarde heeft de bezwaren uit het bezwaarschrift herhaald en benadrukt. Daarnaast gaf zij
samengevat het volgende aan:
. [NAAM] geeft aan dat zij op de dag van de verwijdering van haar fiets haar uiterste best
heeft gedaan om een fietsparkeerplek te vinden, maar dat zij geen enkele plek heeft
kunnen vinden.
. [NAAM] stelt dat er bij het NS-station Amsterdam Sloterdijk een groot tekort is aan
fietsenstallingen en het uitwijken naar een andere stalling is volgens haar daar niet
mogelijk.
. [NAAM] geeft aan haar fiets netjes tegen het fietsenrek aan te hebben gezet en niet
midden in het pad, zodat niemand last van haar fiets zou hebben.
. [NAAM] was in de veronderstelling dat zij haar fiets zo netjes had gestald en weet niet
zo goed wat zij nog meer had kunnen doen.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek of fietsnietje) mogen
worden geparkeerd. Door het intensief gebruik en hoge fietsparkeerdruk is het gebied rond het
Carrascoplein door het college van burgemeester en wethouders aangewezen als gebied waarin
het verboden is om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond naast het fietsenrek
geparkeerd. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 16 september 2021 om 10:16 uur is aangebracht, en dat de fiets op diezelfde dag om
12:39 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Volgens bezwaarde stond haar fiets niet buiten de voorziening geparkeerd en was er daarnaast
geen sprake van spoed. [NAAM] stelt dat de sticker voor 10:16 uur op haar fiets is geplakt
waarna zij voor 11:16 uur haar fiets moest verwijderen. Deze sticker heeft bezwaarde niet gezien.
Zij vindt dan ook dat je één dag de tijd zou moeten krijgen om je fiets te kunnen verwijderen. Eén
uur is volgens bezwaarde onredelijk. [NAAM] geeft aan haar fiets netjes tegen het fietsenrek
aan te hebben gezet en niet midden in het pad, zodat niemand last van haar fiets zou hebben. De
commissie overweegt hiertoe het volgende.

Herhaald wordt dat bezwaarde de fiets geparkeerd heeft in het aangewezen gebied waar het
verboden is de fiets buiten de voorziening te parkeren. De fiets van bezwaarde stond niet in een
parkeervoorziening voor fietsen maar naast het fietsenrek geparkeerd. Fietsen die buiten de
daarvoor bestemde parkeervoorziening staan geparkeerd, kunnen worden verwijderd. Het
veroorzaken van hinder is hiervoor geen vereiste.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen. Dat de eigenaar van de
fiets niet binnen die termijn de overtreding ongedaan heeft kunnen maken, doet daar niet aan af.
Bovendien heeft de Rechtbank Amsterdam met de uitspraak van 26 september 2018 te kennen
gegeven dat het verlenen van een begunstigingstermijn van één uur niet onredelijk is, in het geval

van binnen het aangewezen gebied buiten de daarvoor bestemde voorziening geparkeerde
fietsen.2

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mevrouw [NAAM] Rb Amsterdam, 26 september 2018, ECLI:NL:RBAMS:2018:751