Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.20.015748.001
Datum         25 november 2020
Onderwerp     Advies naar aanleiding van het bezwaarschrift van [NAAM] college,

1. Inleiding
Op 29 september 2020 om 08:15 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond het NS-station Amsterdam-Centraal (Stationsplein), en
opgeslagen bij het Fietsdepot. De fiets van bezwaarde stond volgens het besluit niet geparkeerd in
de daarvoor bestemde voorziening. Het besluit is op 29 september 2020 om 11:08 uur
bekendgemaakt. Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat zijn fiets voor een lang weekend bij NS-station Amsterdam-
Centraal stond geparkeerd en dat toen hij terugkwam zijn fiets verwijderd was.
. [NAAM] geeft aan dat hij zelf in de Warmoesstraat woont en daarom zeer bekend is
met de regels omtrent het fietsparkeren.
. [NAAM] voert aan dat hij er 100% zeker van is dat hij zijn fiets goed geparkeerd heeft
en dat hij zijn fiets ook ruim binnen veertien dagen heeft opgehaald.
. [NAAM] vordert de gemaakte kosten terug, namelijk de kosten hij heeft betaald bij het
depot, onkosten voor de tijd die hij erin heeft gestoken en de ov-kosten.

Horen van bezwaarde
Op 19 november 2020 is er telefonisch contact geweest met bezwaarde. Samengevat heeft
bezwaard het volgende aangevoerd.
. [NAAM] heeft benadrukt dat hij zijn fiets niet geparkeerd heeft zoals op de foto's op
het constateringsformulier te zien is.
. [NAAM] vermoedt dat iemand anders zijn fiets uit het rek getrokken heeft om zijn of
haar fiets daar neer te zetten.
. [NAAM] geeft aan dat zijn fiets geen standaard heeft en daarom zijn fiets niet zo had
kunnen achterlaten.
. [NAAM] geeft aan dat zijn fiets niet stond vastgemaakt aan het fietsenrek. Het
kettingslot zat slechts door het achterwiel.

4. Juridisch kader
Ingevolge artikel 4.27 lid 3 en 4 APV kan in het belang van de veiligheid en ter voorkoming van
hinder een gebied worden aangewezen waarin fietsen uitsluitend in de daarvoor bestemde
voorziening (lees: een fietsenrek/ fietsvak/ fietsnietje) mogen worden geparkeerd. Door het
intensief gebruik en hoge fietsparkeerdruk is het gebied rond NS-Station Amsterdam-Centraal
door het college van burgemeester en wethouders aangewezen als gebied waarin het verboden is
om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

5. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten een daartoe
aangewezen voorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets niet in een daartoe aangewezen voorziening stond geparkeerd. De fiets stond voor een
fietsenrek geparkeerd. De fiets stond horizontaal geparkeerd voor fietsen die in het rek
geparkeerd stonden. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

1 Gemeenteblad van 3 mei 2016, nr 55896, 'Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van een uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
2wenselijk geacht en zou in feite leiden tot het gedogen van overtredingen.

Uit de foto's blijkt dat de fiets voorzien was van een sticker. Uit het constateringsformulier blijkt
dat de sticker op 29 september 2020 om 08:15 uur is aangebracht, en dat de fiets diezelfde dag om
11:08 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde geeft aan dat zijn fiets voor een lang weekend bij NS-station Amsterdam-Centraal
stond geparkeerd en dat toen hij terugkwam zijn fiets verwijderd was. [NAAM] geeft aan dat hij
zelf in de Warmoesstraat woont en daarom zeer bekend is met de regels omtrent het
fietsparkeren. Hij is er 100% zeker van dat hij zijn fiets goed geparkeerd heeft en dat hij zijn fiets
ook ruim binnen veertien dagen heeft opgehaald. [NAAM] heeft benadrukt dat hij zijn fiets niet
geparkeerd heeft zoals op de foto's op het constateringsformulier te zien is. Zijn fiets heeft geen
standaard en waardoor hij zijn fiets niet zo had kúnnen achterlaten. [NAAM] vermoedt dat
iemand anders zijn fiets uit het rek getrokken heeft om zijn of haar fiets daar neer te zetten.
Hiertoe wordt het volgende overwogen.

Herhaald wordt dat uit het constateringsformulier en de foto's die zijn gemaakt bij de verwijdering
van de fiets, blijkt dat de fiets niet in een daartoe aangewezen voorziening stond geparkeerd. De
fiets stond voor een fietsenrek geparkeerd. De fiets stond horizontaal geparkeerd voor fietsen die
in het rek geparkeerd stonden. Voor een handhaver is bepalend hoe hij de fiets aantreft. Hoewel
het inderdaad helaas voorkomt dat in het rek geplaatste fietsen eruit worden gehaald zodat
iemand anders zijn of haar fiets op die plek in het rek kan zetten, is het de verantwoordelijkheid
van bezwaarde om haar fiets zo te stallen dat dit niet kan gebeuren. Ditzelfde geldt voor fietsen
die in een vak geplaatst staan. Het hoort voor het risico van degene die zijn of haar fiets stalt te
blijven dat de fiets door een ander verplaatst kan worden indien de fiets niet vastgemaakt in een
fietsenrek staat geparkeerd. Ook als een (ketting)slot gebruikt wordt om de fiets aan het rek te
bevestigen, moet dat slot zó bevestigd worden dat niet te veel ruimte bestaat om de fiets uit het
rek te halen. Tegen deze achtergrond wordt het bezwaar van bezwaarde niet gevolgd.

Ten overvloede wordt opgemerkt dat de plek waar bezwaarde zijn fiets heeft geparkeerd, onder
het aangewezen gebied valt. Dit betekent dat fietsen die buiten de daarvoor bestemde
parkeervoorziening staan geparkeerd, kunnen worden verwijderd. Of deze fietsen langer dan
veertien dagen geparkeerd staan, is hierbij niet van belang.

Bezwaarde vordert de gemaakte kosten terug, namelijk de kosten hij heeft betaald bij het depot,
onkosten voor de tijd die hij erin heeft gestoken en de ov-kosten.

Ten aanzien van de door bezwaarde aan het Fietsdepot betaalde administratiekosten en de ov-
kosten wordt overwogen dat bezwaarde alleen in aanmerking komt voor een vergoeding, indien
blijkt dat niet de juiste procedure voor verwijdering is gevolgd. Aangezien de fiets terecht is
verwijderd komt deze schade niet voor vergoeding in aanmerking.

Ten aanzien van de tijd die bezwaarde in de situatie gestoken heeft, wordt overwogen dat dit het
gevolg is van deelname aan het maatschappelijk verkeer. Uit de jurisprudentie valt af te leiden dat
de tijd die bezwaarde heeft gestoken in het opstellen en indienen van het bezwaarschrift en de
mogelijke frustratie dat het heeft veroorzaakt niet voor vergoeding in aanmerking komen.2

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

[NAAM] Gerechtshof Den Haag 10 juni 2014, ECLI:NL:GHDHA:2014:213