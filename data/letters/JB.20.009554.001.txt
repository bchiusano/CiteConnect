Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.20.009554.001
Datum         4 augustus 2020
Onderwerp     Advies naar aanleiding van het bezwaarschrift van [NAAM]

Geacht college,

1. Inleiding
Op 13 juni 2020 om 15:38 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond de Rode Loper (de Dam) te Amsterdam en opgeslagen bij
het Fietsdepot. De fiets van [NAAM] stond volgens het besluit niet geparkeerd in de daarvoor
bestemde voorziening. Het besluit is op 13 juni 2020 om 14:38 uur bekendgemaakt. Tegen dit besluit
heeft de vriendin van [NAAM] namens hem tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren uit het bezwaarschrift als volgt:
. [NAAM] geeft aan dat, wanneer je op de Dam aankomt vanaf de Wijdesteeg, er geen
waarschuwingsborden staan dat je niet je fiets op de Dam mag parkeren.
. [NAAM] heeft foto's van de situatie toegestuurd waarop is te zien dat er meer dan tien
fietsen op dezelfde plek staan geparkeerd. [NAAM] vraagt zich af waarom zijn fiets is
verwijderd en de andere fietsen niet.
. [NAAM] geeft aan dat hij met een politieman heeft gesproken en de politieman niet
wist dat je hier niet je fiets mag parkeren.
. [NAAM] stelt dat hij drie jaar al op de Dam parkeert en nooit problemen heeft gehad.
. [NAAM] geeft aan dat de manier waarop met de fiets is omgegaan, niet acceptabel is.
. [NAAM] stelt dat zijn fiets gloednieuw was en het frame nu vol met krassen zit.
[NAAM] heeft hiervan foto's toegestuurd.

4. Horen van [NAAM]
Bij e-mail van 21 juli 2020 is [NAAM] verzocht om zijn telefoonnummer kenbaar te maken
teneinde [NAAM] telefonisch te horen. De vriendin van [NAAM] heeft in reactie hierop
aangegeven dat hij niets heeft toe te voegen aan zijn bezwaarschrift. [NAAM] heeft
aangegeven bereid te zijn om eventuele vragen omtrent zijn bezwaarschrift te beantwoorden. Op
31 juli 2020 heeft [NAAM] per e-mail bevestigd dat de schade alleen de krassen op het frame
van de fiets betreft. De commissie baseert de beoordeling van het bezwaarschrift op basis van de
stukken in het dossier.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek) mogen worden geparkeerd.
Door het intensief gebruik en hoge fietsparkeerdruk is het gebied rond de Dam te Amsterdam
door het college van burgemeester en wethouders aangewezen als gebied waarin het verboden is
om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied rond de Dam gebruik
maken de ruimte te geven. Door middel van informatieborden wordt gewezen op het verbod om
buiten de rekken te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond niet in een fietsenrek of
fiets parkeervak. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de

1 Gemeenteblad van 14 maart 2018, nr 51260, 'Aanwijzingsbesluit APV artikel 4.27 lid 3 (brom-)fietsparkeren Rode Loper en
omgeving, gemeente Amsterdam''.

overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 13 juni 2020 om 14:38 uur is aangebracht en de fiets op 13 juni 2020 om 15:38 uur is
verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] geeft aan dat, wanneer je op de Dam aankomt vanaf de Wijdesteeg, er geen
waarschuwingsborden staan dat je niet je fiets op de Dam mag parkeren. [NAAM] geeft aan dat
hij met een politieman heeft gesproken en de politieman niet wist dat je hier niet je fiets mag
parkeren. [NAAM] stelt dat hij drie jaar al op de Dam parkeert en nooit problemen heeft gehad.
De commissie overweegt hiertoe het volgende.

De plek waar [NAAM] zijn fiets heeft geparkeerd, valt onder het aangewezen gebied. Dit
betekent dat fietsen die buiten de daarvoor bestemde parkeervoorziening staan geparkeerd,
kunnen worden verwijderd. Het is vervelend dat [NAAM] niet op de hoogte was van de
geldende regeling waardoor hij zijn fiets buiten de voorziening geparkeerd heeft. Het is de
bevoegdheid in de APV en het Aanwijzingsbesluit die maken dat er een bepaald regime geldt in
het gebied. Het al dan niet aanwezig zijn van een bord doet daarom niet af aan de geldende regels
waarbij wordt verwezen naar de uitspraak van de Afdeling bestuursrechtspraak van de Raad van
State van 2 juli 2014.2 Ook op de website www.amsterdam.nl/fiets zijn de fietsparkeerregels
kenbaar gemaakt.

[NAAM] heeft foto's van de situatie toegestuurd waarop is te zien dat er meer dan tien fietsen
op dezelfde plek staan geparkeerd. [NAAM] vraagt zich af waarom zijn fiets is verwijderd en de
andere fietsen niet. De commissie overweegt hiertoe het volgende.

[NAAM] geeft aan dat andere in overtreding staande fietsen niet zijn verwijderd. [NAAM]
beroept zich daarmee op het gelijkheidsbeginsel. Overwogen wordt dat dit beroep op het
gelijkheidsbeginsel niet slaagt. De handhavingscapaciteit is beperkt en daarom kunnen niet alle
fietsen die niet correct geparkeerd zijn tegelijkertijd worden verwijderd. Dat andere fietsen niet
zijn verwijderd, leidt er niet toe dat [NAAM] zijn fiets onterecht is verwijderd.

6.3 Ten aanzien van de schade
[NAAM] geeft aan dat de manier waarop met de fiets is omgegaan, niet acceptabel is.
[NAAM] stelt dat zijn fiets gloednieuw was en het frame nu vol met krassen zit. [NAAM]
heeft hiervan foto's toegestuurd. De commissie overweegt hiertoe het volgende.

2 Raad van State 2 juli 2014, ECLI:NL:RVS:2014:2398.

Overwogen wordt dat bij het toepassen van bestuursdwang zorgvuldig te werk moet worden
gegaan en beschadiging moet worden vermeden. Uit de toegestuurde stukken van [NAAM]
blijkt niet dat de fiets door de verwijdering (verder) is beschadigd. Uit het constateringsformulier
en de bijbehorende foto's blijkt dat Handhaving de fiets met lakschade heeft aangetroffen en de
fiets dus op het moment van verwijdering al lakschade op het frame kende. Dit duidt erop dat de
gestelde lakschade aan het frame niet is ontstaan door de verwijdering van de fiets. Overwogen
wordt dat [NAAM] niet aannemelijk heeft gemaakt dat de schade door de verwijdering van de
fiets is ontstaan. [NAAM] komt hierom niet in aanmerking voor een kostenvergoeding.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mw. [NAAM]