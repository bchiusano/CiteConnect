Advies van de bezwaarschriftencommissie Juridisch Bureau

Aan        Het college van burgemeester en wethouders van de gemeente Amsterdam
Zaaknummer JB.19.005204.001 en JB.19.005207.001
Datum      21 augustus 2019
Onderwerp  Advies naar aanleiding van het bezwaarschrift van mevrouw [NAAM]

Geacht college,

1. Inleiding
Op 22 maart 2019 heeft de handhaver, namens u, de fietsen van mevrouw [NAAM] (hierna:
bezwaarde) verwijderd van de locatie [NAAM]plein  en opgeslagen bij het Fietsdepot. De fietsen
van bezwaarde (met barcode [BSN] en [BSN]) stonden volgens het besluit niet
geparkeerd in de daarvoor bestemde voorziening. De besluiten zijn volgens de
constateringsformulieren  op 22 maart 2019 bekendgemaakt.

Tegen deze besluiten is tijdig een bezwaarschrift ingediend. Bij brief van 4 april 2019 is de ontvangst
van het bezwaarschrift bevestigd.

2. Advies
De commissie adviseert u:
.  het bezwaar ontvankelijk te verklaren-
.  het bezwaar ongegrond te verklaren-
.  de bestreden besluiten in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
- [NAAM] voert aan dat zij op 22 maart 2019 een dagje uit was in Amsterdam. Rond half
vijf zocht bezwaarde een plek waar zij de fietsen vast kon zetten en waar al veel meer
fietsen stonden. In de fietsenrekken was het overvol. Gelukkig zag bezwaarde nog één
plekje tegen een hek aan waar de fietsen konden staan. Verder was ook dat hele hek vol
met fietsen-
-  In de avond kwam bezwaarde weer terug om de fietsen op te halen en zij waren weg.
Eerst dacht zij dat de fietsen gestolen waren. Iemand gaf aan dat de fietsen waarschijnlijk
door de gemeente zijn weggehaald, omdat zij daar niet mochten staan. Met veel moeite
ontdekte bezwaarde inderdaad een tegel op de grond die aan zou moeten geven dat dit
inderdaad verboden was. Bovenop de tegel stond een brommer geparkeerd, wat het
onmogelijk maakte dit goed te kunnen zien. Verdere aanwijzingen waren er op die locatie
niet. Zeker als toerist in Amsterdam was bezwaarde niet gericht op de grond, maar op
alles wat de stad te bieden heeft. Er hingen aan het hek geen borden of iets dergelijks, wat
duidelijk zichtbaar was. [NAAM] heeft foto's bij het bezwaarschrift gevoegd van de
situatie op de plek waar zij haar fietsen had geparkeerd. Op een andere plaats in de stad
werd wel heel duidelijk aangegeven dat er geen fietsen geplaatst mochten worden.
Een vergelijkbare waarschuwing zou ook bij het standbeeld van [NAAM] dienen te
staan-
-  De fietsenrekken waren overvol. Ook naast de plek waar bezwaarde haar fietsen stonden
was het vol met fietsen. Daarom verwachte bezwaarde niet dat het daar niet toegestaan
is om fietsen te parkeren-
-  De tijd om een fiets weg te halen nadat er een sticker is aangebracht is erg kort.
Er kan niet van een toerist verlangd worden dat hij elk uur bij zijn fiets gaat kijken.
Redelijker zou zijn als men een dag de tijd heeft zijn fiets te verwijderen-
-  De maatregel is buitenproportioneel. In onwetendheid parkeerde bezwaarde haar fietsen
waar het blijkbaar niet mag, maar waar nog dertig andere fietsen staan. Omdat de fietsen
zijn verwijderd moest bezwaarde midden in de nacht een tramkaartje zien te regelen
(? 16,-). De volgende dag moest zij weer met de tram naar de stad (half uur extra reistijd).
Na het weekend moest zij de fietsen weer ophalen in Amsterdam na het weekend (2 uur
tijd, ? 30,- reiskosten). Hiervoor moest bezwaarde apart terugkomen en
administratiekosten betalen (2 x ? 22,50). Daarnaast heeft zij twee nieuwe kettingsloten
moeten aanschaffen (? 50,-). Dit betekent dat het bezwaarde bijna ? 150,- kost en bijna
drie uur tijd. En dat alleen voor het feit dat de fiets niet in het daarvoor bestemde vak
paste. Deze kosten zijn extreem hoog voor een dergelijke overtreding. Om nog maar niet
te spreken van de frustratie die het bezwaarde opleverde tijdens wat een leuk dagje uit
moest zijn-
- [NAAM] vindt de verwijdering van de fietsen dus onterecht. [NAAM] verzoekt
daarom de kosten van ? 141,- te vergoeden.

4. Horen van bezwaarde
Op 16 augustus 2019 is er telefonisch contact geweest met bezwaarde. [NAAM] heeft
ingestemd met telefonisch horen. Zij heeft tijdens dat gesprek benadrukt dat het veel frustratie en
onredelijk hoge kosten heeft opgeleverd. Het heeft bezwaarde veel moeite gekost.

5. Juridisch kader
Ingevolge artikel 4.27, lid 3 en 4, van de Algemene Plaatselijke Verordening (hierna: APV) kan in
het belang van de veiligheid en ter voorkoming van hinder een gebied worden aangewezen waarin
fietsen uitsluitend in de daarvoor bestemde voorziening (lees: een fietsenrek of fietsparkeervak)
mogen worden geparkeerd. Door het intensief gebruik en hoge fietsparkeerdruk is de locatie
Rembrandtplein en omgeving door het college van burgemeester en wethouders aangewezen als
gebied waarin het verboden is om fietsen buiten de daarvoor bestemde voorzieningen te
parkeren. Dit gebied bestaat uit het Rembrandtplein, [NAAM]plein, Bakkersstraat en de
Reguliersdwarsstraat (tussen het [NAAM]plein en de Vijzelstraat)1.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (hierna: Awb). Op grond hiervan kunt u een overtreding zelf beëindigen door
het meevoeren en opslaan van de fiets, nadat u de betrokkene in de gelegenheid heeft gesteld zelf
de overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fietsen volgens de juiste procedure heeft plaatsgevonden.

In het aangewezen gebied is het verboden fietsen buiten een parkeervoorziening te plaatsen.
Dit verbod wordt gehandhaafd teneinde de voetgangers die van dit gebied gebruik maken de
ruimte te geven. Door middel van wegmarkeringen en informatieborden wordt gewezen op het
verbod om buiten de rekken of vakken te parkeren.

Uit de constateringsformulieren en de foto's die zijn gemaakt bij de verwijdering van de fietsen,
blijkt dat de fietsen buiten een fietsvoorziening zijn aangetroffen. De fietsen stonden blijkens
voornoemde foto's buiten een fietsenrek of fietsparkeervak en tegen een hek geparkeerd.
Dit wordt door bezwaarde ook niet betwist.

Overtreding van artikel 4.27, lid 4, APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Uit de
constateringsformulieren en de foto's die zijn gemaakt bij de verwijdering van de fietsen blijkt dat
de stickers op 22 maart 2019 om 17:30 uur zijn aangebracht, en dat de fietsen op 22 maart 2019
om 20:00 uur respectievelijk 20:02 uur zijn verwijderd.

Hieruit volgt dat u de juiste procedure heeft gevolgd bij het verwijderen van de fietsen.

Bezwaarde stelt dat er in de omgeving geen plek was om haar fietsen te parkeren. In de
fietsenrekken was het overvol. [NAAM] zag nog één plek tegen een hek waar de fietsen konden
staan. In dit verband overweegt de commissie als volgt.

Indien er op de betreffende locatie geen vrije plek voorhanden is, betekent dit nog niet dat een
fiets buiten een fietsvoorziening mag worden geplaatst. Het is bekend dat de fietsparkeerdruk in
de omgeving van het Rembrandtplein hoog is. Er is echter op loopafstand van deze locatie vaak
nog wel een voorziening te vinden waar wel ruimte is om een fiets te parkeren. Zo bevinden zich
op loopafstand de fietsenstallingen Vijzelstraat [HUISNR] en Pathé De Munt (Reguliersdwarsstraat [HUISNR]).

1 Gemeenteblad van 14 april 2017, nr. 64446, 'Aanwijzingsbesluit fiets- en brommerparkeren Rembrandtplein en omgeving op
grond van APV artikel  4.27 lid 3 APV'

Via de gebruikelijke communicatiekanalen van de gemeente had bezwaarde op de hoogte kunnen
zijn van de parkeermogelijkheden.2 Dat bezwaarde heeft nagelaten zich te oriënteren op de
parkeermogelijkheden in het gebied rond het Rembrandtplein, komt voor haar rekening. Van een
verkeersdeelnemer mag worden verwacht dat hij of zij onderzoek doet naar de ter plaatse
geldende verkeerssituatie.

Bezwaarde stelt dat de duur van de geboden begunstigingstermijn onredelijk kort is.
De commissie overweegt hiertoe het volgende.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. De begunstigingstermijn is een gestandaardiseerde termijn waarbinnen de
overtreder de overtreding zelf ongedaan kan maken. Dat bezwaarde niet binnen die termijn de
overtreding ongedaan heeft kunnen maken, doet daar niet aan af. De begunstigingstermijn is dan
ook niet afhankelijk gesteld van de aan- of afwezigheid van de eigenaar op de locatie waar de fiets
is aangetroffen. Dit standpunt wordt bevestigd in de uitspraak van de rechtbank Amsterdam van
26 september 2018.3 Bovendien heeft de rechtbank Amsterdam in deze uitspraak overwogen dat
het verlenen van een begunstigingstermijn van één uur niet onredelijk is, in het geval van binnen
het aangewezen gebied buiten de daarvoor bestemde voorziening geparkeerde fietsen.

Verder voert bezwaarde aan dat niet duidelijk aangegeven was dat op die plek geen fietsen
mochten staan. Een tegel op de grond was niet zichtbaar vanaf de plek waar bezwaarde de fietsen
had staan. Ook stond er een brommer bovenop. Verdere aanwijzingen waren er op die locatie niet.
Er hingen geen borden aan het hek.

Hetgeen bezwaarde heeft aangevoerd, wordt niet gevolgd. Zoals reeds opgemerkt, valt het
Thorbeckeplein in het gebied dat door het college is aangewezen als gebied waar een fiets niet
buiten de daarvoor bestemde voorziening geparkeerd mag worden. Anders dan bezwaarde stelt,
zijn bij elke toegangsweg richting het aangewezen gebied Rembrandtplein en omgeving - zo ook
aan het begin van het [NAAM]plein bij de kruising met de Herengracht - borden geplaatst om
aan te geven dat fietsen in de voorziening geparkeerd moeten worden. Naar aanleiding van deze
informatieborden had het voor bezwaarde voldoende duidelijk kunnen zijn dat zij de fietsen in een
voorziening had moeten parkeren. Overigens wordt door middel van informatieborden uitsluitend
gewezen op het verbod om buiten de rekken en vakken te parkeren. Het is niet de aanwezigheid
van borden die de regel in het leven roept. Het is de bevoegdheid in de APV en het
Aanwijzingsbesluit die maken dat er een bepaald regime geldt in het gebied. Het al dan niet
aanwezig zijn van een bord doet daarom niet af aan de geldende regels. Hierbij wordt verwezen

2 Zie in dit verband bijvoorbeeld de website van de gemeente (www.amsterdam.nl/parkeren-verkeer/fiets/gemeentelijke/)
3 Rb Amsterdam, 26 september 2018 (ECLI:NL:RBAMS:2018:7511)

naar de uitspraak van de Afdeling bestuursrechtspraak van de Raad van State van 2 juli 2014
(ECLI:NL:RVS:2014:2398).

Voorts stelt bezwaarde dat de gevolgen van het verwijderen van haar fiets onevenredig zijn ten
aanzien van de overtreding. De commissie acht het betreurenswaardig dat bezwaarde de
gevolgen van de verwijdering van haar fietsen op de door haar aangegeven wijze heeft ervaren.
Dit leidt er echter niet toe dat bezwaren van bezwaarde gehonoreerd kunnen worden.
Herhaald wordt dat gelet op de druk op de openbare ruimte in het gebied rond het
Rembrandtplein en de aanzuigende werking van verkeerd geparkeerde fietsen het niet wenselijk is
om de overtreding te dogen. Na het verstrijken van de begunstigingstermijn was het verwijderen
van de fiets de enige manier om overtreding te beëindigen. Overwogen wordt dat de gevolgen die
daaruit voortvloeien voor rekening komen van de overtreder.

Nu is gebleken dat de overtreding vast staat, de juiste procedure is gevolgd en de bezwaren niet
worden gevolgd, wordt geconcludeerd dat bezwaarde niet in aanmerking komt voor vergoeding
van de door haar gemaakte kosten of geleden schade.

7. Conclusie
Op grond van het voorgaande is de commissie van oordeel dat het bezwaar ongegrond is en dat de
bestreden besluiten in stand dienen te blijven. [NAAM] komt niet in aanmerking voor  vergoeding
van de door haargemaakte kosten of geleden schade.

Adviseur,

[NAAM]