Advies van de bezwaarschriftencommissie Juridisch Bureau

Aan           Het college van burgemeester en wethouders van Amsterdam
Zaaknummer    JB.19.003276.001
Datum         24 mei 2019
Onderwerp     Advies naar aanleiding van het bezwaarschrift van mevrouw [NAAM] college,

1. Inleiding
Op 29 januari 2019 heeft de handhaver, namens u, de fiets van mevrouw [NAAM] (hierna:
bezwaarde) verwijderd van de Pretoriusstraat en opgeslagen bij het Fietsdepot. De fiets van
bezwaarde stond volgens het besluit langer dan zes weken onafgebroken op dezelfde plaats
geparkeerd. Het besluit is op 9 januari 2019 bekendgemaakt.

Tegen dit besluit is een bezwaarschrift ingediend. Het bezwaarschrift is ontvangen op 28 februari
2019. Bij brief van 6 maart 2019 is de ontvangst van het bezwaarschrift bevestigd.

2. Ontvankelijkheid
Alvorens het bezwaarschrift inhoudelijk kan worden behandeld, dient beoordeeld te worden of het
bezwaarschrift ontvankelijk is. De commissie overweegt daartoe het volgende.

Volgens geldende jurisprudentie1 is de sticker op de fiets het besluit. Het besluit is bekend
gemaakt op 9 januari 2019. De termijn voor het indienen van het bezwaarschrift ving aan op 10
januari 2019.  Gelet op artikel 6:7 jo. 6:8 van de Algemene wet bestuursrecht (hierna: Awb) was 20
februari 2019 de laatste dag waarop het bezwaarschrift kon worden ingediend. Het bezwaarschrift
is ontvangen op 28 februari 2018. Daarmee staat vast dat het bezwaarschrift niet tijdig is
ingediend.

De vraag is vervolgens of de termijnoverschrijding verschoonbaar is te achten. Slechts in zeer
bijzondere gevallen wordt het bezwaarschrift bij te late indiening in behandeling genomen.
Bezwaarde moet dan aantonen dat het haar niet aan te rekenen is, dat zij te laat is met haar
bezwaarschrift.

Bij brief van 6 maart 2019 is bezwaarde in de gelegenheid gesteld om schriftelijk te laten weten
waarom het bezwaarschrift te laat is ingediend. Bij brief van 21 maart heeft bezwaarde hierop
gereageerd. [NAAM] heeft aangegeven dat zij is uitgegaan van de datum op het
kennisgevingsbesluit. Bij het ophalen van haar fiets is haar het kennisgevingsbesluit meegegeven
waarop ook stond dat zij in bezwaar kon gaan. [NAAM] wist niet dat de sticker het besluit was.

1 Rb. Den Haag 10 oktober 2016, ECLI:NL:RBDHA:2016:12168.

De fiets was namelijk toen nog niet verwijderd, en er was destijds dus geen aanleiding om in
bezwaar te gaan. De commissie overweegt hiertoe het volgende. Het besluit is middels een sticker
op 9 januari 2019 bekendgemaakt. Op deze sticker wordt verwezen naar de website, waar de
bezwaarprocedure staat uitgelegd. [NAAM] heeft aangegeven de sticker te hebben gezien en
te hebben verwijderd. Tevens wordt opgemerkt dat bezwaarde aangeeft dat haar het
kennisgevingsbesluit is meegegeven, waarop stond dat zij in bezwaar kon gaan. In dit
kennisgevingsbesluit staat echter aangegeven dat binnen zes weken, na de datum waarop een
sticker is aangebracht, een bezwaarschrift moet worden ingediend. [NAAM] had dus op de
hoogte kunnen zijn van de bezwaartermijn.

Gelet op het bovenstaande is niet gebleken dat het bezwaarde niet aangerekend kan worden dat
er niet tijdig bezwaar is ingediend.

Advies
Op grond van het vorenstaande adviseer ik u:
-  Het bezwaarschrift niet-ontvankelijk te verklaren.

Adviseur,

Mw. [NAAM]