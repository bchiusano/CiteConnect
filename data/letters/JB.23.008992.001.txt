Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.23.008992.001
Datum        13 juli 2023
Onderwerp    Advies naar aanleiding van het bezwaarschrift van mevrouw [NAAM]

Geacht college,

1. Inleiding
Op 25 april 2023 om 15:15 uur heeft de handhaver, namens u, de fiets van [NAAM] (hierna:
bezwaarde) verwijderd van de locatie Leidseplein te Amsterdam en opgeslagen bij het Fietsdepot.
De fiets stond volgens het besluit niet geparkeerd in de daarvoor bestemde voorziening. Het
besluit is op 25 april 2023 om 13:50 uur bekendgemaakt. Tegen dit besluit is tijdig een
bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat haar fiets onrechtmatig is verwijderd.
. [NAAM] geeft aan dat zij haar fiets vlakbij het Leidseplein in de parkeerstrook heeft
gezet en dat de fiets zonder aankondiging na een aantal uur al is verwijderd.
. [NAAM] geeft aan dat zij hooguit twee uur is weggeweest.
. [NAAM] geeft aan dat er geen waarschuwingssticker is geplaatst.
. [NAAM] ging ervan uit dat haar fiets gesloten was. Tot haar verbazing is haar fiets door
de gemeente weggehaald.
. [NAAM] stelt dat haar fiets niet voor hinder zorgde en dat dit een eis moet zijn voor het
verwijderen van een fiets. Dit was niet het geval en er is geen aankondiging geweest.
[NAAM] maakt daarom bezwaar tegen het weghalen van haar fiets, dat volgens haar
onterecht is geweest.

4. Horen van bezwaarde
Bezwaarde is bij e-mail van 24 mei 2023 in de gelegenheid gesteld om haar bezwaarschrift
telefonisch of schriftelijk nader toe te lichten. Op 1 juni 2023 heeft bezwaarde per e-mail

gereageerd met een schriftelijke toelichting. Ter aanvulling op het bezwaarschrift heeft
bezwaarde samengevat het volgende aangegeven:
. [NAAM] geeft aan dat zij geen bewijsstukken heeft om aan te tonen waar zij haar fiets
heeft geparkeerd.
. [NAAM] geeft aan dat haar fiets bij de beschikbare plekken stond. Het kan zijn dat de
fiets niet precies in het vak stond, maar de fiets stond zeker bij de andere fietsen bij de
vakken waar je je fiets mag stallen.
. [NAAM] vindt het heel ongelukkig als er op de centimeter wordt gehandhaafd als het
fietswiel bijvoorbeeld over de streep staat.
. [NAAM] geeft daarnaast aan dat zij heeft gelezen dat een fiets die gevaar of hinder
vormt verwijderd mag worden, maar dat dat bij haar fiets zeker niet het geval was.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, een fietsparkeervak of
fietsnietje) mogen worden geparkeerd. Door het intensief gebruik en hoge fietsparkeerdruk is het
gebied rond het Leidseplein door het college van burgemeester en wethouders aangewezen als
gebied waarin het verboden is om fietsen buiten de daarvoor bestemde voorzieningen te
parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond op het trottoir en naast een
fietsparkeervak geparkeerd. Voor een handhaver is bepalend hoe hij de fiets aantreft.

1 Gemeenteblad 13 maart 2020, nr. 65635, 'Besluit van burgemeester en wethouders van de gemeente
Amsterdambetreffende aanwijzing van stadsdeel Centrum als gebied met een maximale(brom-)fietsparkeerduur van zes
weken, met uitzondering van het gebied rond NS-station Amsterdam Centraal- de aanwijzing van gebied Leidseplein en
omgeving als gebied waar fietsen en bromfietsen uitsluitend geplaatst mogen worden in de voor die categorie bestemde
parkeervoorzieningen'.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 25 april 2023 om 13:50 uur is aangebracht, en dat de fiets op diezelfde dag om 15:15
uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde geeft aan dat haar fiets onrechtmatig is verwijderd. [NAAM] heeft haar fiets vlakbij
het Leidseplein in het parkeervak gezet. [NAAM] geeft aan dat het kan zijn dat haar fiets niet
precies in het vak stond, maar dat de fiets zeker bij de andere fietsen stond bij de vakken waar je je
fiets mag stallen. [NAAM] zou het heel ongelukkig vinden als er op de centimeter wordt
gehandhaafd. Daarnaast geeft bezwaarde aan dat haar fiets geen gevaar of hinder vormde. Ook is
er volgens bezwaarde geen sticker aan de fiets bevestigd. De commissie overweegt hiertoe het
volgende.

Herhaald wordt dat bezwaarde de fiets geparkeerd heeft in het aangewezen gebied waar het
verboden is de fiets buiten de voorziening te parkeren. De fiets van bezwaarde stond niet in een
parkeervoorziening voor fietsen maar op het trottoir en naast een fietsparkeervak geparkeerd.
Fietsen die buiten de daarvoor bestemde parkeervoorziening staan geparkeerd, kunnen worden
verwijderd. Het veroorzaken van hinder of gevaar is hiervoor geen vereiste. Het is voor een
handhaver bepalend hoe hij de fiets aantreft. Gelet op de druk op de openbare ruimte en de
aanzuigende werking van verkeerd geparkeerde fietsen is het niet toegestaan om een fiets naast
het parkeervak te parkeren.

Volgens de uitspraak van Rechtbank Den Haag van 10 oktober 2016 is de sticker op de fiets het
besluit.2  Op de foto's die op het moment van verwijderen van de fiets door de handhaver zijn
gemaakt, is te zien dat de fiets van bezwaarde voorzien was van een sticker. Herhaald wordt dat
uit het constateringsformulier blijkt dat de sticker op 25 april 2023 om 13:50 uur is aangebracht. Op
de sticker staat vermeld dat de fiets verwijderd wordt op 25 april 2023 vanaf 14:50 uur. Uit het
constateringsformulier blijkt dat de fiets op 25 april 2023 om 15:15 uur is verwijderd. Nu uit het
constateringsformulier volgt dat er wel degelijk een besluit met een begunstigingstermijn is
gegeven, wordt het bezwaar van bezwaarde niet gevolgd.

2 Rb. Den Haag, 10 oktober 2016, ECLI:NL:RBDHA:2016:12168.

Wellicht ten overvloede wordt opgemerkt dat er van een verkeersdeelnemer mag worden
verwacht dat hij onderzoek doet naar de ter plaatse geldende verkeerssituatie. Dat bezwaarde
zich niet goed genoeg heeft georiënteerd op de parkeermogelijkheden van fietsen in het gebied
rond het Leidseplein, komt voor haar rekening. De commissie volgt bezwaarde daarom niet in
haar bezwaar.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mevrouw [NAAM]