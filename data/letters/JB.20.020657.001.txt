Advies van de bezwaarschriftencommissie Juridisch Bureau
Aan           Het college van burgemeester en wethouders van de gemeente Amsterdam
Zaaknummer    JB.20.020657.001
Datum         7 april 2021
Onderwerp     Advies naar aanleiding van het bezwaarschrift van [NAAM]

Geacht college,

1. Inleiding
Op 3 december 2020 om 12:20 uur heeft de handhaver, namens u, de fiets van [NAAM] (hierna:
bezwaarde) verwijderd van de locatie metrostation Noord te Amsterdam en opgeslagen bij het
Fietsdepot. De fiets van bezwaarde stond volgens het besluit niet geparkeerd in de daarvoor
bestemde voorziening. Het besluit is op 3 december 2020 om 10:40 uur bekendgemaakt. Tegen dit
besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren uit het bezwaarschrift als volgt:
. [NAAM] geeft aan dat hij tegen het besluit is, omdat zijn fiets is ingenomen binnen een
tijdsbestek van een uur tijd.
. [NAAM] ging ervan uit dat de fiets gestolen was. Toch heeft hij besloten om op 4
december 2020 naar de fietsdepot in Amsterdam te gaan. Een medeweker van het
fietsdepot gaf aan dat het niet mogelijk is dat fiets binnen een dag wordt opgeruimd door
de handhaving en dat de fiets 'zeer waarschijnlijk' gestolen is door iemand bij het station.
[NAAM] geeft aan dat hij teleurgesteld naar huis is gegaan. Op de website
verlorenofgevonden kon hij zijn fiets niet terugvinden, omdat de handhavers niet de foto
gebruikt hebben van de locatie waar zij de fiets hebben gevonden voor het opruimen van
de fiets. Na uren speurwerk heeft bezwaarde de fiets toch gevonden via de website. De
foto werd gemaakt met een ander achtergrond.
. [NAAM] verwacht, na twee keer op en neer gereden te hebben, de kosten van ?22,50,-
en dat van het fietsslot terug.

4. Horen van bezwaarde
Op 25 maart 2021 is bezwaarde per e-mail de mogelijkheid geboden om een telefonische
hoorzitting in te plannen met de behandelaar van het bezwaarschrift. Op 29 maart 2021 is
bezwaarde hieraan per e-mail aan herinnerd en tot uiterlijk 2 april 2021 de tijd gegeven om hierop
te reageren. [NAAM] heeft op beide uitnodigingen niet gereageerd. Op 29 maart 2021 en 6
april 2021 heeft de behandelend jurist van het bezwaarschrift tevergeefs geprobeerd bezwaarde
telefonisch te bereiken. Nu bezwaarde ook niet op de e-mails heeft gereageerd, wordt het
bezwaarschrift beoordeeld aan de hand van de stukken in het dossier.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek) mogen worden geparkeerd.
Door het intensief gebruik en hoge fietsparkeerdruk is het gebied metrostation Noord te
Amsterdam door het college van burgemeester en wethouders aangewezen als gebied waarin het
verboden is om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied rond metrostation Noord
gebruik maken de ruimte te geven. Door middel van informatieborden wordt gewezen op het
verbod om buiten de rekken te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond met een kabelslot
vastgemaakt aan een gehandicaptenparkeerplaats bord. Voor een handhaver is bepalend hoe hij
de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een

1 Gemeenteblad 17 juli 2018, nr. 152825, 'Aanwijzingsbesluit fiets-, snorfiets en bromfietsparkeren Stationsgebied
Buikslotermeerplein en Stationsgebied Noorderpark op grond van art. 4.27lid 3 APV, gemeente Amsterdam'.

begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 3 december 2020 om 10:40 uur is aangebracht, in het systeem om 10:46 uur is
geregistreerd en de fiets is op dezelfde dag om 12:20 uur verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde geeft aan dat hij tegen het besluit is, omdat zijn fiets is ingenomen binnen een
tijdsbestek van een uur tijd.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. Dat de eigenaar van de fiets niet binnen die termijn de overtreding ongedaan heeft
kunnen maken in verband met bijvoorbeeld (werktijden/forensen/werkafspraken/school), doet
daar niet aan af. Bovendien heeft de Rechtbank Amsterdam met de uitspraak van 26 september
2018 te kennen gegeven dat het verlenen van een begunstigingstermijn van één uur niet onredelijk
is, in het geval van binnen het aangewezen gebied buiten de daarvoor bestemde voorziening
geparkeerde fietsen.2

Bezwaarde ging ervan uit dat de fiets gestolen was. Een medeweker van het Fietsdepot gaf aan
dat het niet mogelijk is dat fiets binnen een dag wordt opgeruimd door de handhaving en dat de
fiets 'zeer waarschijnlijk' gestolen is door iemand bij het station. Op de website kon hij zijn fiets
niet terugvinden, omdat de handhavers niet de foto gebruikt hebben van de locatie. Na uren
speurwerk heeft bezwaarde de fiets toch gevonden via de website.

Het is betreurenswaardig dat bezwaarde de verwijdering van zijn fiets op de door zijn aangegeven
wijze heeft ervaren en dat bezwaarde mogelijk foutief is geïnformeerd, maar dit leidt er niet toe
dat zijn bezwaar gevolgd wordt.

Bezwaarde verwacht, na twee keer op en neer gereden te hebben, de kosten van ?22,50,- en dat
van het fietsslot terug.

Ten aanzien van de door bezwaarde aan het Fietsdepot betaalde administratiekosten en het
opengebroken slot wordt overwogen dat bezwaarde alleen in aanmerking komt voor een

2 Rb Amsterdam, 26 september 2018, ECLI:NL:RBAMS:2018:7511.

vergoeding, indien blijkt dat niet de juiste procedure voor verwijdering is gevolgd. De handhavers
hebben het (ketting)slot doorgeslepen om de fiets te kunnen verwijderen. Aangezien de fiets
terecht is verwijderd komt deze schade niet voor vergoeding in aanmerking.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mw. [NAAM]