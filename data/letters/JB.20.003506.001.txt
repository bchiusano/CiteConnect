Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.20.003506.001
Datum         30 maart 2020
Onderwerp     Advies naar aanleiding van het bezwaarschrift van [NAAM] college,

1. Inleiding
Op 5 februari 2020 heeft de handhaver, namens u, de fiets van [NAAM] (hierna: bezwaarde)
verwijderd van de locatie Van Baerlestraat te Amsterdam en opgeslagen bij het Fietsdepot. De fiets
stond volgens het besluit langer dan zes weken onafgebroken op dezelfde plaats geparkeerd. Het
besluit is op 19 december 2019 bekendgemaakt. Tegen dit besluit is een bezwaarschrift ingediend.

2. Ontvankelijkheid
Alvorens het bezwaarschrift inhoudelijk kan worden behandeld, dient beoordeeld te worden of het
bezwaarschrift ontvankelijk is. De commissie overweegt daartoe het volgende.

Volgens geldende jurisprudentie is de sticker op de fiets het besluit.1 Het besluit is bekend
gemaakt op 19 december 2019. De termijn voor het indienen van het bezwaarschrift ving aan op
20 december 2020. Gelet op artikel 6:7 jo. 6:8 van de Algemene wet bestuursrecht (hierna: Awb)
was 30 januari 2020 de laatste dag waarop het bezwaarschrift kon worden ingediend. Het
bezwaarschrift is ontvangen op 27 februari 2020. Daarmee staat vast dat het bezwaarschrift niet
tijdig is ingediend.

De vraag is vervolgens of de termijnoverschrijding verschoonbaar is te achten. Slechts in zeer
bijzondere gevallen wordt het bezwaarschrift bij te late indiening in behandeling genomen.
[NAAM] moet dan aantonen dat het haar niet aan te rekenen is, dat zij te laat is met haar
bezwaarschrift.

Bij brief van 3 maart 2020 is bezwaarde in de gelegenheid gesteld om schriftelijk te laten weten
waarom het bezwaarschrift te laat is ingediend. [NAAM] heeft geen gebruik gemaakt van deze
mogelijkheid. Op 25 maart 2020 is er telefonisch contact geweest met bezwaarde en is zij
wederom in de gelegenheid gesteld om te laten weten waarom bezwaarde te laat het
bezwaarschrift heeft ingediend. [NAAM] heeft aangevoerd dat er geen sticker op de fiets heeft
gezeten. [NAAM] was niet van het besluit op de hoogte en kon om deze reden niet tijdig een
bezwaarschrift indienen.

1 Rechtbank Den Haag 10 oktober 2016, ECLI:NL:RBDHA:2016:12168.

[NAAM] heeft 20 februari 2020 contact gehad met het Fietsdepot over de thuisbezorging van
haar fiets. De fiets is op 25 februari 2020 thuisbezorgd en op 27 februari 2020 heeft bezwaarde
haar bezwaarschrift ingediend. [NAAM] heeft binnen twee weken nadat zij op de hoogte is
geraakt van de verwijdering van haar fiets bezwaar gemaakt en de termijnoverschrijding kan
verschoonbaar worden geacht. Dit betekent dat de commissie u adviseert het bezwaarschrift ook
inhoudelijk te behandelen.

3. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

4. De bezwaren
Samengevat luiden de bezwaren uit het bezwaarschrift als volgt:
. [NAAM] geeft aan dat zij haar fiets rond 23 januari 2020 bij het Conservatorium Hotel
te Amsterdam heeft geparkeerd en dat haar fiets op 5 februari is verwijderd.
. [NAAM] denkt dat haar fiets per ongeluk is verwijderd.
. [NAAM] stelt dat een fiets maximaal twee weken op dezelfde plek mag staan.
. [NAAM] geeft aan dat zij haar fiets niet altijd op dezelfde plek parkeert.
. [NAAM] geeft aan dat ze niet snapt waarom haar fiets zo snel verwijderd is en zij vindt
dit niet redelijk.

5. Horen van bezwaarde
Op 25 maart 2020 is er telefonisch contact geweest met bezwaarde. [NAAM] heeft ingestemd
met telefonisch horen. [NAAM] herhaalt hetgeen zij in haar bezwaarschrift heeft benoemd.
[NAAM] heeft daarnaast samengevat het volgende aangevoerd:
. [NAAM] begrijpt niet dat haar fiets is verwijderd omdat deze 6 weken ongebruikt op
dezelfde plek zou hebben gestaan. [NAAM] stelt haar fiets nog rond 23 februari 2020 te
hebben gebruikt.
. [NAAM] stelt verder dat er geen sticker op haar fiets zat.

6. Juridisch kader
Ingevolge artikel 4.27 lid 2a van de Algemene Plaatselijke Verordening (APV) is het verboden om
in een door het college aangewezen gebied langer te parkeren dan een door het college te bepalen
periode. Het gebied binnen de Ring A10 (met uitzondering van Noord) is door het college
aangewezen als gebied waar een fiets niet langer dan zes weken op dezelfde plaats mag parkeren,
zonder wezenlijke onderbreking.2

2 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

7. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

7.1 Ten aanzien van het besluit
De locatie Van Baerlestraat valt in het aangewezen gebied binnen de Ring A10. Op deze locatie
geldt een maximale parkeerduur van zes weken. Deze maximale parkeerduur geldt zowel binnen
als buiten de fietsparkeervoorzieningen. Met dit beleid wil de gemeente de bestaande
parkeerplekken beter benutten.

Uit het constateringsformulier blijkt dat de fiets van bezwaarde langer dan zes weken zonder
wezenlijke onderbreking geparkeerd is geweest. Gebleken is dat de fiets van bezwaarde op 8
oktober 2019 door de handhavers van een onopvallend constateringsmiddel is voorzien. Op 19
december 2019 is gecontroleerd of de fiets van zijn plek is geweest. Uit het intact zijn van het
constateringsmiddel bleek dat bezwaarde haar fiets in de tussenliggende periode niet heeft
gebruikt.

Overtreding van artikel 4.27 lid 2a van de APV staat hiermee vast.

In een gebied met een maximale parkeerduur van zes weken krijgt de eigenaar vanaf het
aanbrengen van de sticker zeven dagen de tijd om de fiets te gebruiken. Uit het
constateringsformulier blijkt dat de sticker op 19 december 2019 is aangebracht, en dat de fiets op
5 februari 2020 is verwijderd. Uit de foto's, die door de handhavers zijn gemaakt op het moment
van verwijdering, blijkt dat het aangebrachte constateringsmiddel nog intact was.

Hieruit volgt dat u de juiste procedure heeft gevolgd bij het verwijderen van de fiets.

7.2 Ten aanzien van de bezwaren
[NAAM] denkt dat haar fiets per ongeluk is verwijderd. [NAAM] stelt dat een fiets maximaal
twee weken op dezelfde plek mag staan. [NAAM] geeft aan dat zij haar fiets niet altijd op
dezelfde plek parkeert. [NAAM] begrijpt niet waarom haar fiets is verwijderd als 6 weken fiets.
[NAAM] stelt haar fiets nog rond 23 februari 2020 te hebben gebruikt. De commissie overweegt
hiertoe het volgende.

Herhaald wordt dat de locatie in het aangewezen gebied binnen de Ring A10 valt en hier een
maximale parkeerduur van zes weken geldt. Dit beleid wordt gevoerd omdat de fietsparkeerdruk
in Amsterdam hoog is. Door het verwijderen van ongebruikte fietsen uit de rekken kunnen de
bestaande parkeerplekken beter worden benut. Dat bezwaarde niet op de hoogte was van de
maximale parkeerduur van zes weken is haar eigen verantwoordelijkheid en ontslaat haar niet van
het verbod om een fiets langer dan zes weken onafgebroken op dezelfde plaats te parkeren. Via de
gebruikelijke communicatiekanalen van de gemeente had bezwaarde op de hoogte kunnen zijn
van deze regel.

De commissie stelt vast dat op de foto's, die door Handhaving zijn gemaakt op het moment van
verwijdering, een heldere witte krijtstreep zichtbaar is onder het spatbord. Uit het intact zijn van
het constateringsmiddel blijkt dat de fiets langer dan zes weken op dezelfde locatie stond
geparkeerd, zonder wezenlijke onderbreking. [NAAM] heeft aangegeven dat zij de fiets voor de
verwijdering door Handhaving nog meerdere keren heeft gebruikt. Deze stelling heeft bezwaarde
niet met stukken onderbouwd. Dat bezwaarde de fiets heeft gebruikt, acht de commissie dan ook
niet aannemelijk. De commissie is van mening dat de fiets terecht en op de juiste wijze is
verwijderd.

[NAAM] stelt verder dat er geen sticker op haar fiets zat. De commissie overweegt hiertoe het
volgende.

Uit het constateringsformulier en de foto's, die zijn gemaakt door Handhaving ten tijde van de
verwijdering van de fiets, blijkt dat de fiets was voorzien van een sticker. Op de foto, gemaakt bij
binnenkomst van de fiets bij het Fietsdepot, is de sticker op de fiets ook zichtbaar. De commissie
volgt bezwaarde dan ook niet in haar standpunt.

[NAAM] geeft tot slot aan dat ze niet snapt waarom haar fiets zo snel verwijderd is en zij vindt
dit niet redelijk. De commissie overweegt hiertoe het volgende.

Herhaald wordt dat dit beleid wordt gevoerd omdat de fietsparkeerdruk in Amsterdam hoog is. Na
het verstrijken van de begunstigingstermijn was het verwijderen van de fiets de enige manier om
overtreding te beëindigen. Door het verwijderen van ongebruikte fietsen uit de rekken kunnen de
bestaande parkeerplekken beter worden benut. Overwogen wordt dat de gevolgen die daaruit
voortvloeien voor rekening komen van de overtreder.

8. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mw. [NAAM]