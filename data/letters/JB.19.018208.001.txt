Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.19.018208.001
Datum         16 januari 2020
Onderwerp     Advies naar aanleiding van het bezwaarschrift van [NAAM] college,

1. Inleiding
Op 12 november 2019 om 10:02 uur heeft de handhaver, namens u, de fiets van de zoon van [NAAM] 
(hierna: bezwaarde) verwijderd uit het gebied rond het NS-station Amsterdam-Zuid
(Zuidplein) en opgeslagen bij het Fietsdepot. De fiets van bezwaarde stond volgens het besluit niet
geparkeerd in de daarvoor bestemde voorziening. Het besluit is op 12 november 2019 om 09:00 uur
bekendgemaakt.

Tegen dit besluit is tijdig een bezwaarschrift ingediend. Bij brief van 10 december 2019 is de
ontvangst van het bezwaarschrift bevestigd.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] stelt dat toen haar zoon zijn fiets wilde parkeren in de fietsenstalling van het
Zuidplein dit niet kon omdat deze werd verbouwd. Hij werd daar doorverwezen naar de
fietsenstalling op de Strawinskylaan. Deze stalling zat echter vol en was geblokkeerd. Tot
slot probeerde haar zoon de fiets te parkeren in de openbare fietsenstalling aan de
zuidzijde van het spoor. Ook deze was vol-
. [NAAM] geeft aan dat omdat haar zoon geen mogelijkheden meer zag zijn fiets ergens
te parkeren. Daarom plaatste hij de fiets onder het viaduct. Hier stonden meerdere fietsen
en heeft hij geen verbodsbord opgemerkt-
. [NAAM] voert aan dat zij vindt dat goedwillende (minderjarige) burgers niet gestraft
moeten worden voor de chaos die momenteel bestaat omtrent het fietsparkeren in dit
gebied-

. [NAAM] beroept zich op overmacht-
. [NAAM] geeft aan dat de informatie ter plaatse erg onduidelijk of zelfs afwezig is-
. [NAAM] geeft aan dat haar zoon de week waarin de fiets is verwijderd proefwerkweek
had en op tijd op school moest zijn, gezien deze persoonlijke omstandigheden vraagt zij
om coulance.

4. Horen van bezwaarde
Op 16 januari 2020 heeft er telefonisch contact plaatsgevonden met bezwaarde. [NAAM]
herhaalt de in het bezwaarschrift naar voren gebrachte bezwaren. Samengevat werd het volgende
benadrukt:
.  De zoon van bezwaarde zat middenin zijn toetsweek en deed erg veel moeite om een
parkeerplek te vinden. Helaas kwam hij in tijdnood-
.  De zoon van bezwaarde had de fiets op een plaats geparkeerd waar meerdere fietsen
stonden. Hij ging er vanwege deze andere fietsen vanuit dat parkeren op die plek was
toegestaan-
.  De zoon van bezwaarde heeft paniek ervaren doordat zijn fiets weg was en hij niet wist
dat de fiets bij het Fietsdepot stond.

5. Juridisch kader
Ingevolge artikel 4.27, lid 3 en 4, van de Algemene Plaatselijke Verordening (APV) kan in het
belang van de veiligheid en ter voorkoming van hinder een gebied worden aangewezen waarin
fietsen uitsluitend in de daarvoor bestemde voorziening (lees: een fietsenrek, fietsparkeervak of
stalling) mogen worden geparkeerd. Door het intensief gebruik en hoge fietsparkeerdruk is het
gebied rond het NS-station Amsterdam-Zuid door het college van burgemeester en wethouders
aangewezen als gebied waarin het verboden is om fietsen buiten de daarvoor bestemde
voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
6.1 Ten aanzien van het besluit
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de rekken
en vakken te parkeren.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale 
fietsparkeerduur en vaststellen Handboek Fietsparkeren'

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond op straat naast een muurtje
geparkeerd. Voor een handhaver is bepalend hoe hij de fiets aantreft.

Overtreding van artikel 4.27, lid 4, van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van een uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 12 november 2019 om 09:00 uur is aangebracht en dat de fiets op diezelfde dag om
10:02 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] stelt dat toen haar zoon zijn fiets wilde parkeren in de fietsenstalling van het Zuidplein,
dit niet kon omdat deze werd verbouwd. Hij werd hier doorverwezen naar de fietsenstalling op de
Strawinskylaan. Deze stalling zat echter vol en was geblokkeerd. Tot slot probeerde haar zoon de
fiets te parkeren in de openbare fietsenstalling aan de zuidzijde van het spoor, ook deze stalling
was vol. [NAAM] geeft aan dat omdat haar zoon geen mogelijkheden meer zag zijn fiets ergens
te parkeren hij de fiets onder het viaduct geplaatst heeft. [NAAM] beroept zich op overmacht.
De commissie overweegt hiertoe het volgende.

Overwogen wordt dat indien er op de betreffende locatie geen vrije plek voorhanden is, dit nog
niet betekent dat een fiets buiten het rek mag worden geplaatst. Vaak is er in de nabije omgeving
nog wel een voorziening waar wel ruimte is om de fiets te parkeren. Daarbij wordt er hard gewerkt
aan het uitbreiden van fietsenstallingen op bekende knelpunten. In 2020 zullen er 40.000 extra
stallingsplekken zijn ten opzichte van 2015. Een deel hiervan is thans reeds gerealiseerd.2

[NAAM] geeft aan dat op de plek waar de fiets geparkeerd stond er meerdere fietsen stonden
en dat de informatie ter plaatse erg onduidelijk of zelfs afwezig was. Tegen deze achtergrond ging
de zoon van bezwaarde ervan uit dat parkeren op deze plek was toegestaan. De commissie
overweegt hiertoe het volgende.

2 Gemeente Amsterdam, 'Kader Fietsparkeren: meer plek in het rek', 22 mei 2015, 
https://www.amsterdam.nl/parkeren-verkeer/fiets/kader-fietsparkeren/

Hetgeen bezwaarde heeft aangevoerd, wordt niet gevolgd. Door het intensief gebruik en hoge
fietsparkeerdruk is het gebied rond het NS-station Amsterdam-Zuid door het college van
burgemeester en wethouders aangewezen als gebied waarin het verboden is om fietsen buiten de
daarvoor bestemde voorzieningen te parkeren. Naar aanleiding van de informatieborden die zijn
geplaatst rondom het NS-station Amsterdam Zuid had het voor bezwaarde voldoende duidelijk
kunnen zijn dat het verboden was om aldaar zijn fiets buiten de daarvoor bestemde
parkeervoorziening te plaatsen. Van een verkeersdeelnemer mag immers worden verwacht dat hij
onderzoek doet naar de ter plaatse geldende verkeerssituatie. Dat de zoon van bezwaarde heeft
nagelaten om zich te oriënteren op de parkeermogelijkheden van fietsen in het gebied rond het
NS-station Amsterdam-Zuid, komt voor zijn rekening.

Daarnaast kan worden opgemerkt dat er door middel van informatieborden uitsluitend gewezen
wordt op het verbod om buiten de rekken te parkeren. Het zijn het niet de borden die het
parkeerverbod in het leven roepen. Het is de bevoegdheid in de APV en het Aanwijzingsbesluit die
maken dat er een bepaald regime geldt in het gebied. Het al dan niet aanwezig zijn van een bord
doet daarom niet af aan de geldende regels.3 Ditzelfde wordt overwogen in het kader van de
fietsen die reeds op de plaats stonden waar de fiets van de zoon van bezwaarde is verwijderd.
Hoewel de commissie begrip heeft voor de verwarring die is ontstaan over de geldende regels
door de reeds geparkeerde fietsen, wordt het bezwaar niet gevolgd.

[NAAM] voert aan dat zij vindt dat goedwillende (minderjarige) burgers niet gestraft zouden
moeten worden voor de chaos die momenteel bestaat in dit gebied als het gaat om het parkeren
van fietsen. Hiertoe wordt het volgende overwogen.

Het is betreurenswaardig dat de zoon van bezwaarde geen parkeervoorziening heeft kunnen
vinden waar hij zijn fiets kon parkeren. Overwogen wordt dat indien er op de betreffende locatie
geen vrije plek voorhanden is, dit nog niet betekent dat een fiets buiten het rek mag worden
geplaatst. Benadrukt wordt dat de commissie niet twijfelt aan de goede intenties van de zoon van
bezwaarde. De parkeerdruk in gebieden, als het gebied rond NS-Station Amsterdam-Zuid, is
dusdanig hoog dat strikte handhaving van groot belang is. De beste oplossing in situaties als de
onderhavige, is het verder weg van het stationsgebied parkeren van de fiets.

[NAAM] geeft aan dat haar zoon, in de week van de fietsverwijdering, proefwerkweek had en
op tijd op school moest zijn. Gezien deze persoonlijke omstandigheden vraagt zij om coulance. De
commissie overweegt hiertoe het volgende.

[NAAM] verzoekt om af te wijken van de beleidsregels op grond van artikel 4:84 van de
Algemene wet bestuursrecht (Awb). Ingevolge dit artikel handelt een bestuursorgaan
overeenkomstig de beleidsregels, tenzij dat voor belanghebbende gevolgen zou hebben die
wegens bijzondere omstandigheden onevenredig zijn in verhouding tot de met de beleidsregel te
dienen doelen. [NAAM] heeft niet aannemelijke gemaakt dat sprake is van bijzondere
omstandigheden. Het op de betreffende locatie niet voorhanden hebben van een vrije plek, is

3 Afdeling bestuursrechtspraak van de Raad van State van 2 juli 2014 (ECLI:NL:RVS:2014:2398). 3

geen bijzondere omstandigheid die er toe leidt dat een fiets buiten het rek mag worden geplaatst.
Op verdere loopafstand van het station zijn vaak wel nog plekken beschikbaar.

[NAAM] geeft aan dat haar zoon paniek heeft ervaren toen hij erachter kwam dat zijn fiets weg
was en hij niet wist dat de fiets bij het Fietsdepot stond.

Het is betreurenswaardig dat de zoon van bezwaarde de verwijdering van zijn fiets op de
aangegeven wijze heeft ervaren. Dit leidt er echter niet toe dat de bezwaren van bezwaarde
gehonoreerd kunnen worden.

7. Conclusie
Op grond van het voorgaande ben ik van oordeel dat het bezwaar ongegrond is en dat het bestreden
besluit in stand dient te blijven. [NAAM] komt niet in aanmerking voor een kostenvergoeding.

Adviseur,

[NAAM]