Advies van de bezwaarschriftencommissie Juridisch Bureau

Aan        Het college van burgemeester en wethouders van de gemeente Amsterdam
Zaaknummer JB.18.011833.001
Datum      20 december 2018
Onderwerp     Advies naar aanleiding van het bezwaarschrift van mevrouw [NAAM]

Geacht college,

1. Inleiding
Op 4 oktober 2018 heeft de handhaver, namens u, de fiets van mevrouw [NAAM] (hierna:
bezwaarde) verwijderd van de locatie NS-station Muiderpoort (Oosterspoorplein)  en opgeslagen bij
het Fietsdepot. De fiets van bezwaarde stond volgens het besluit niet geparkeerd in de daarvoor
bestemde voorziening. Het besluit is volgens het constateringsformulier op 4 oktober 2018
bekendgemaakt.

Tegen dit besluit is tijdig een bezwaarschrift ingediend. Bij brief van 15 november 2018 is de
ontvangst van het bezwaarschrift bevestigd.

2. Advies
De commissie adviseert u:
.  het bezwaar ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
- [NAAM] voert aan dat in de kennisgeving is aangegeven dat haar fiets geparkeerd
stond in strijd met artikel 4.27 lid 4 van de Algemene Plaatselijke Verordening (hierna:
APV). Dit was echter niet het geval-
-  Er zijn op de desbetreffende plek bij het station Muiderpoort twee ongelijke rijen
fietsenrekken tegenover elkaar geplaatst. Aan het uiteinde van het fietsenrek bevindt zich
daardoor een ruimte waar bezwaarde en veel van haar stadsgenoten al jaren fietsen
parkeren. Enerzijds zijn er in de ochtend tijdens het `spitsuur' geen andere plekken te

vinden en anderzijds zorgen de fietsen hier niet voor hinder. Er is een fietsenrek geplaatst
en de ruimte is bestemd voor fietsparkeren. [NAAM] heeft een foto van de huidige
situatie bij haar bezwaarschrift gevoegd-
- [NAAM] heeft niet eerder een sticker gekregen met het bericht dat haar fiets daar niet
juist geparkeerd staat. Er is hierdoor en door de manier waarop het fietsenrek is geplaatst
een verwarrende situatie ontstaan. De fiets is volgens bezwaarde ten onrechte verwijderd
en het besluit hiertoe is onvoldoende gemotiveerd-
- [NAAM] verzoekt om vergoeding van de aan het Fietsdepot betaalde
administratiekosten van ? 22,50, de kosten voor vervangend vervoer naar het Fietsdepot
en de kosten voor een vervanging van het opengebroken fietsslot.

4. Horen van bezwaarde
Op 18 december 2018 is er telefonisch contact geweest met bezwaarde. [NAAM] heeft
ingestemd met telefonisch horen. Zij heeft tijdens dat gesprek haar bezwaarschrift als volgt
toegelicht.

Bezwaarde legt uit dat er op station Muiderpoort iets geks aan de hand is. Er staan twee ongelijke
fietsenrekken tegenover elkaar, zodat er een ruimte overblijft aan de zijkant van een fietsenrek
tegenover het ander fietsenrek. Deze ruimte ligt in het verlengde van de fietsen die in het
fietsenrek staan geparkeerd. [NAAM] was in de veronderstelling dat zij haar fiets daar kon
parkeren. Die ruimte bevindt zich niet in de looproute en de fiets veroorzaakt daar dan ook geen
hinder. Zij was dan ook verbaasd dat haar fiets was verwijderd. Haar fiets stond niet in de weg.
Daarom vind bezwaarde de verwijdering onterecht. De reden van verwijdering die staat
aangegeven in de kennisgeving is volgens bezwaarde (artikel 4.27 lid 4 APV) niet correct.

5. Juridisch kader
Ingevolge artikel 4.27, lid 3 en 4, APV kan in het belang van de veiligheid en ter voorkoming van
hinder een gebied worden aangewezen waarin fietsen uitsluitend in de daarvoor bestemde
voorziening (lees: een fietsenrek) mogen worden geparkeerd. Door het intensief gebruik en hoge
fietsparkeerdruk is het gebied rond het NS-station Muiderpoort door het college van
burgemeester en wethouders aangewezen als gebied waarin het verboden is om fietsen buiten de
daarvoor bestemde voorzieningen te parkeren1.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (hierna: Awb). Op grond hiervan kunt u een overtreding zelf beëindigen door
het meevoeren en opslaan van de fiets, nadat u de betrokkene in de gelegenheid heeft gesteld zelf
de overtreding op te heffen. Tevens kunt u de kosten hiervan in rekening brengen.

6. Overwegingen
Allereerst wordt ingegaan op de stelling van bezwaarde dat het besluit onvoldoende is
gemotiveerd. Volgens de uitspraak van 10 oktober 2016 van Rechtbank Den Haag2 is de sticker op
de fiets het besluit. Op de sticker staat de relevante regelgeving vermeld. Voor zover al

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en
vaststellen Handboek Fietsparkeren'
2 Rb Den Haag, 10 oktober 2016, ECLI:NL:RBDHA:2016:12168.

geoordeeld zou moeten worden dat het besluit onvoldoende is gemotiveerd, kan een dergelijke
onzorgvuldigheid worden hersteld in het kader van de onderhavige heroverweging.

Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

In het aangewezen gebied is het verboden fietsen buiten een parkeervoorziening te plaatsen.
Dit verbod wordt gehandhaafd teneinde de voetgangers die van het station gebruik maken de
ruimte te geven. Door middel van informatieborden wordt gewezen op het verbod om buiten de
rekken te parkeren.

Bezwaarde stelt dat de fiets niet in strijd met artikel 4.17, lid 4, APV geparkeerd stond. De ruimte
waar de fiets geparkeerd stond was volgens bezwaarde bestemd voor fietsparkeren. Deze ruimte
ligt in het verlengde van de fietsen die in het fietsenrek staan geparkeerd. [NAAM] was in de
veronderstelling dat zij haar fiets daar kon parkeren. Door de manier waarop het fietsenrek is
geplaatst is een verwarrende situatie ontstaan. In dit verband overweegt de commissie het
volgende.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond blijkens voornoemde foto's
buiten (de wielsleuven van) het betreffende fietsenrek. Bij een fietsenrek met wielsleuven mag
verwacht worden dat de gebruiker weet dat als de fiets niet met het wiel in een wielsleuf wordt
gezet, de fiets onjuist in het fietsenrek staat geparkeerd. Overtreding van artikel 4.27, lid 4, APV
staat hiermee vast en daarmee ook de bevoegdheid om de fiets van bezwaarde te verwijderen.

Daarnaast voert bezwaarde aan dat de ruimte waarin zij haar fiets had geparkeerd zich niet in de
looproute bevindt. De fiets veroorzaakte daar dan ook geen hinder. Haar fiets stond niet in de
weg. In dit kader merkt de commissie op dat de plek waar bezwaarde haar fiets heeft geparkeerd
onder het aangewezen gebied valt. Dit betekent dat fietsen die buiten de daarvoor bestemde
parkeervoorziening staan geparkeerd, kunnen worden verwijderd. Het veroorzaken van hinder of
gevaar is hiervoor geen vereiste. Overigens wordt nog opgemerkt dat naar het oordeel van
bezwaarde één onjuist geparkeerde fiets geen overlast geeft, maar de aanzuigende werking van
verkeerd geparkeerde fietsen niet wenselijk is.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Uit het
constateringsformulier en de foto's die zijn gemaakt bij de verwijdering van de fiets blijkt dat de
sticker op 4 oktober 2018 om 09:00 uur is aangebracht, en dat de fiets op 4 oktober 2018 om 11:14
uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

De vraag is of de kosten van de bestuursdwang terecht zijn verhaald op bezwaarde. De vraag is
namelijk of hij overtreder is in de zin van het tweede lid van artikel 5:1 Awb. Artikel 5:25, eerste lid,
Awb bepaalt dat de toepassing van de bestuursdwang op kosten van de overtreder geschiedt,
tenzij deze kosten redelijkerwijze niet of niet geheel te zijnen laste behoren te komen.

Bezwaarde geeft aan dat er in de ochtend tijdens het `spitsuur' geen andere plekken te vinden zijn.
Indien er op de betreffende locatie geen vrije plek voorhanden is, betekent dit nog niet dat een
fiets buiten het fietsenrek mag worden geplaatst. Het is bekend dat de fietsparkeerdruk in het
gebied rond NS-stations hoog is. Er is echter op loopafstand van het gebied rond station
Muiderpoort vaak nog wel een voorziening te vinden waar wel ruimte is om de fiets te parkeren.
Daarbij wordt er hard gewerkt aan het uitbreiden van fietsenstallingen op bekende knelpunten.
In 2020 zullen er 40.000 extra stallingsplaatsen zijn ten opzichte van 2015. Een deel hiervan is
thans reeds gerealiseerd.3

Nu is gebleken dat de overtreding vast staat, de juiste procedure is gevolgd en de bezwaren niet
worden gevolgd, wordt geconcludeerd dat bezwaarde niet in aanmerking komt voor vergoeding
van de door haar gemaakte kosten of geleden schade.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor  vergoeding van
de door haar gemaakte kosten of geleden schade.

Adviseur,

Mevr. [NAAM] Gemeente Amsterdam, 'Kader Fietsparkeren: meer plek in het rek', 22 mei 2015, https://www.amsterdam.nl/parkeren-
verkeer/fiets/kader-fietsparkere