Advies van de bezwaarschriftencommissie Juridisch Bureau

Aan           Het college van burgemeester en wethouders van Amsterdam
Zaaknummer    JB.19.004035.001                                                                      05
Datum         14 mei 2019
Onderwerp     Advies naar aanleiding van het bezwaarschrift van mevrouw [NAAM]

Geacht college,

1. Inleiding
Op 7 februari 2019 heeft de handhaver, namens u, de fiets van [NAAM] (hierna: [NAAM]) verwijderd
van de locatie Theophile de Bockstraat en opgeslagen bij het Fietsdepot. De fiets van [NAAM]
stond volgens het besluit langer dan zes weken onafgebroken op dezelfde plaats geparkeerd. Het
besluit is op 24 januari 2019 bekendgemaakt.

Tegen dit besluit is een bezwaarschrift ingediend. Het bezwaarschrift heeft als poststempel 14 maart
2019. Bij brief van 20 maart 2019 is de ontvangst van het bezwaarschrift bevestigd.

2. Ontvankelijkheid
Alvorens het bezwaarschrift inhoudelijk kan worden behandeld, dient beoordeeld te worden of het
bezwaarschrift ontvankelijk is. De commissie overweegt daartoe het volgende.

Volgens de uitspraak van 10 oktober 2016 Rechtbank Den Haag1 is de sticker op de fiets het
besluit. Het besluit is bekend gemaakt op 24 januari 2019. De termijn voor het indienen van het
bezwaarschrift ving aan op 25 januari 2019. Gelet op artikel 6:7 jo. 6:8 van de Algemene wet
bestuursrecht (hierna: Awb) was 7 maart 2019 de laatste dag waarop het bezwaarschrift kon
worden ingediend. Het bezwaarschrift heeft als poststempel 14 maart 2019. Daarmee staat vast
dat het bezwaarschrift niet tijdig is ingediend.

De vraag is vervolgens of de termijnoverschrijding verschoonbaar is te achten. Slechts in zeer
bijzondere gevallen wordt het bezwaarschrift bij te late indiening in behandeling genomen.
Bezwaarde moet dan aantonen dat het haar niet aan te rekenen is, dat zij te laat is met haar
bezwaarschrift.

Bij brief van 20 maart 2019 is [NAAM] in de gelegenheid gesteld om schriftelijk te laten weten
waarom het bezwaarschrift te laat is ingediend. [NAAM] heeft op 9 mei 2019 van deze
mogelijkheid gebruik gemaakt. Telefonisch heeft zij toegelicht dat zij niet op de hoogte was van
de aanvang van de termijn. Zij geeft aan nooit een sticker op de fiets te hebben gezien. Begin
februari trof zij enkel een hard kaartje aan op haar fiets waar verder geen informatie op stond.

1 ECLI:NL:RBDHA:2016:12168

Bezwaarde trekt in twijfel of er wel een sticker op haar fiets is aangebracht, mede omdat er op het
constateringsformulier staat aangegeven dat de sticker op 24 februari 2019 is aangebracht. De
foto bij het constateringsformulier bewijst niet dat er op 24 januari 2019 een sticker is
aangebracht.

Na het thuisbezorgen van de fiets heeft zij niet direct een bezwaar kunnen indienen omdat zij
middenin een verhuizing en verbouwing zat. Op 28 februari 2019 is zij naar Groningen verhuisd
waar zij een huis had gekocht. Haar huis in Amsterdam is tegelijkertijd verkocht waar zij ook nog
veel voor moest regelen. [NAAM] had deze periode dus te veel aan haar hoofd waardoor zij
geen tijd had om direct een bezwaarschrift te kunnen indienen.

De commissie overweegt hiertoe het volgende. Uit de foto's bij het constateringsformulier blijkt
dat de sticker (lees: besluit) op 24 januari 2019 is aangebracht. De commissie betreurt het dat op
het constateringsformulier zelf als stickerdatum 24 februari 2019 staat aangegeven. Aangezien de
fiets op 7 februari 2019 reeds is verwijderd en geregistreerd, stelt de commissie vast dat dit
duidelijk een verschrijving betreft.

De bezwaartermijn liep tot en met 7 maart 2019. De fiets van [NAAM] is, ruim binnen de
bezwaartermijn, op 15 februari 2019 thuisbezorgd. [NAAM] heeft vervolgens het bezwaarschrift
op 14 maart op de post gedaan. [NAAM] heeft hierbij aangegeven dat zij aan het verhuizen was
waardoor zij geen tijd had om het bezwaarschrift eerder in te dienen. De commissie acht dit geen
geldige reden voor termijnoverschrijding. Hierdoor is niet gebleken dat het [NAAM] niet
aangerekend kan worden dat er niet tijdig bezwaar is ingediend.

3. Advies
Op grond van het vorenstaande adviseer ik u:
-  Het bezwaarschrift van 14 maart 2019 niet-ontvankelijk te verklaren.

Adviseur,

[NAAM]