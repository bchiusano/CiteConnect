Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.22.014452.001 en JB.22.014459.001
Datum        16 november 2022
Onderwerp    Advies naar aanleiding van het bezwaarschrift van [NAAM] college,

1. Inleiding
Op 19 augustus 2022 om 17:35 uur heeft de handhaver, namens u, de fiets van [NAAM]
(hierna: bezwaarde) verwijderd van de locatie Leidseplein te Amsterdam en opgeslagen bij het
Fietsdepot. De fiets stond volgens het besluit niet geparkeerd in de daarvoor bestemde
voorziening. Het besluit met barcode 1000653835 is op 19 augustus 2022 om 16:05 uur
bekendgemaakt.

Op 19 augustus 2022 om 17:33 uur heeft de handhaver, namens u, de fiets van de vrouw van M.N.
[NAAM] (hierna: bezwaarde) verwijderd van de locatie Leidseplein te Amsterdam en
opgeslagen bij het Fietsdepot. De fiets stond volgens het besluit niet geparkeerd in de daarvoor
bestemde voorziening. Het besluit met barcode 1000653836 is op 19 augustus 2022 om 16:05 uur
bekendgemaakt.

Tegen de besluiten is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  de bestreden besluiten in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat hij op 19 augustus 2022 samen met zijn vrouw en kinderen
besloot om op de fiets naar Amsterdam te gaan in plaats van met de auto.
.  Bij het Leidseplein aangekomen konden bezwaarde en zijn gezin geen plek vinden in de
aangewezen fietsparkeervakken en zagen zij groene kegelpionnen staan. Volgens

bezwaarde stond er op deze pionnen aangegeven dat er niet buiten de vakken geparkeerd
mocht worden.
. [NAAM] stelt toen nog niet af te weten van het bestaan van een fietsenstalling.
. [NAAM] geeft aan dat hij na enig zoekwerk een parkeerplek heeft kunnen vinden op de
Leidsekade schuin tegenover Hotel Americain.
.  Volgens bezwaarde stond er op de Leidsekade geen officieel verbodsbord en stonden er
ook geen groene kegelpionnen. Wel stond er een afwijkende paal met daarop een vale
sticker van de gemeente waarop een datum stond die niet meer leesbaar was.
. [NAAM] geeft aan dat er op deze locatie meerdere fietsen geparkeerd stonden en dat
hij dacht dat de fietsen er daarom wel even kort konden staan.
. [NAAM] stelt de fietsen om 16:10 uur te hebben geparkeerd. Toen bezwaarde samen
met zijn vrouw en jonge kinderen rond 18:00 uur weer terugkwam, waren de fietsen
verwijderd.
. [NAAM] geeft aan dat hij van een medewerker van Hotel Americain heeft gehoord dat
Handhaving rond 17:00 uur fietsen aan het labelen was en dat de fietsen ook gelijk werden
ingeladen op de auto.
.  Toen bezwaarde uiteindelijk werd doorverwezen naar het Fietsdepot bleek deze
inmiddels al gesloten te zijn. Hierop moest bezwaarde samen met zijn twee jonge
kinderen en de inkopen, opzoek naar alternatief vervoer.
. [NAAM] geeft aan op zaterdag naar het Fietsdepot te zijn gereden en daar de fietsen te
hebben aangetroffen.
. [NAAM] voert aan dat op de stickers op de fietsen staat dat deze om 16:05 uur zijn
aangebracht en dat de fietsen een uur later vanaf 17:05 uur zouden worden verwijderd.
. [NAAM] stelt dat de tijden op de stickers niet kloppen aangezien er rond 17:00 uur is
gestickerd en de fietsen daarna direct zijn verwijderd.
. [NAAM] geeft aan dat de gemeente doet voorkomen dat er één uur de tijd is gegeven
om de fietsen te kunnen verwijderen, maar dat dit niet het geval is geweest. De fietsen
zijn volgens bezwaarde gestickerd en gelijk verwijderd.
. [NAAM] stelt dat wanneer hij daadwerkelijk één uur de tijd had gekregen, hij de fietsen
wel tijdig had kunnen verwijderen.
. [NAAM] geeft tot slot aan het niet eens te zijn met de besluiten vanwege het
ontbreken van een verbodsbord/kegelpionnen en daarnaast vanwege de niet naar
waarheid ingevulde stickers. Volgens bezwaarde had er namelijk op de stickers moeten
staan dat deze op 17:05 uur zijn aangebracht en dat vanaf 18:05 uur de fietsen verwijderd
zouden worden.
. [NAAM] wil graag een vergoeding van 2x ? 22,50 voor de betaalde administratiekosten
aan het Fietsdepot en 2x ? 37,- voor de doorgeknipte AXA insteekkettingen.
.  De ontstane lakschade, het verbuigen van het voetsteuntje van het kinderzitje en het
verbuigen van een fietstandaard wil bezwaarde verder achterwege laten.

4. Horen van bezwaarde
Op 15 november 2022 heeft de behandelend jurist telefonisch contact met bezwaarde gehad.
Bezwaarde heeft ingestemd met telefonisch horen. Hij heeft de bezwaren uit het bezwaarschrift
herhaald en benadrukt. Daarnaast gaf hij samengevat het volgende aan:
. [NAAM] geeft aan dat de fietsen om 16:00 uur gestickerd zouden zijn, maar dat de
fietsen op dat tijdstip er nog helemaal niet geparkeerd stonden.
. [NAAM] geeft aan in eerste instantie aangifte van diefstal van de fietsen te hebben
gedaan, maar dat hij op een later moment nog een keer is langsgegaan bij Hotel
Americain om navraag te doen.
.  Volgens bezwaarde gaf de medewerker van het hotel aan dat alle fietsen die dag om 17:00
uur zijn gestickerd en vervolgens ook direct zijn verwijderd.
. [NAAM] vindt het jammer dat de begunstigingstermijn niet juist is gegeven, omdat hij
anders wel tijdig de fietsen had kunnen verplaatsen en hem dit veel moeite en gedoe had
gescheeld.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, een fietsparkeervak of
fietsnietje) mogen worden geparkeerd. Door het intensief gebruik en hoge fietsparkeerdruk is het
gebied rond het Leidseplein door het college van burgemeester en wethouders aangewezen als
gebied waarin het verboden is om fietsen buiten de daarvoor bestemde voorzieningen te
parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van de besluiten
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

1 Gemeenteblad 13 maart 2020, nr. 65635, 'Besluit van burgemeester en wethouders van de gemeente Amsterdam betreffende
aanwijzing van stadsdeel Centrum als gebied met een maximale(brom-)fietsparkeerduur van zes weken, met uitzondering van
het gebied rond NS-station Amsterdam Centraal- de aanwijzing van gebied Leidseplein en omgeving als gebied waar fietsen en
bromfietsen uitsluitend geplaatst mogen worden in de voor die categorie bestemde parkeervoorzieningen'.

Uit de constateringsformulieren en de foto's die zijn gemaakt bij de verwijdering van de fietsen,
blijkt dat de fietsen buiten de fietsvoorziening zijn aangetroffen. De fietsen stonden naast een
brug geparkeerd. Voor een handhaver is bepalend hoe hij de fietsen aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto's blijkt dat de fietsen voorzien waren van een sticker. Uit de constateringsformulieren
blijkt dat bij fiets met barcode 1000653835 de sticker op 19 augustus 2022 om 16:05 uur is
aangebracht, en dat de fiets op diezelfde dag om 17:35 uur is verwijderd.

Bij fiets met barcode 1000653836 blijkt dat de sticker op 19 augustus 2022 om 16:05 uur is
aangebracht, en dat de fiets diezelfde dag om 17:33 uur is verwijderd.

Hieruit volgt dat u de juiste procedure heeft gevolgd bij het verwijderen van beide fietsen.

6.2 Ten aanzien van de bezwaren
Bezwaarde geeft aan dat hij op 19 augustus 2022 op het Leidseplein geen plek kon vinden in de
aangewezen fietsparkeervakken. [NAAM] stelt toen nog niet af te weten van het bestaan van
een fietsenstalling. [NAAM] geeft aan dat hij na enig zoekwerk een parkeerplek heeft kunnen
vinden op de Leidsekade schuin tegenover Hotel Americain. Volgens bezwaarde stond er op de
Leidsekade geen officieel verbodsbord en stonden er ook geen groene kegelpionnen. [NAAM]
geeft aan dat er op deze locatie meerdere fietsen geparkeerd stonden en dat hij dacht dat de
fietsen er daarom wel even kort konden staan. [NAAM] stelt dat de tijden op de stickers niet
kloppen aangezien er rond 17:00 uur is gestickerd en de fietsen daarna direct zijn verwijderd.
Bezwaarde geeft aan dat de gemeente doet voorkomen dat er één uur de tijd is gegeven om de
fietsen te kunnen verwijderen, maar dat dit niet het geval is geweest. De fietsen zijn volgens
bezwaarde gestickerd en gelijk verwijderd. [NAAM] stelt dat wanneer hij daadwerkelijk één uur
de tijd had gekregen, hij de fietsen wel tijdig had kunnen verwijderen. De commissie overweegt
hiertoe het volgende.

Herhaald wordt dat uit de constateringsformulieren en de foto's die zijn gemaakt bij de
verwijdering van de fietsen, blijkt dat de fietsen buiten de fietsvoorziening zijn aangetroffen. De
fietsen stonden naast een brug geparkeerd. Voor een handhaver is bepalend hoe hij de fiets
aantreft.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen. Dat de eigenaar van de
fiets niet binnen die termijn de overtreding ongedaan heeft kunnen maken in verband met
bijvoorbeeld zijn werktijden, doet daar niet aan af. Bovendien heeft de Rechtbank Amsterdam met
de uitspraak van 26 september 2018 te kennen gegeven dat het verlenen van een
begunstigingstermijn van één uur niet onredelijk is, in het geval van binnen het aangewezen
gebied buiten de daarvoor bestemde voorziening geparkeerde fietsen.2

De commissie merkt op dat door middel van informatieborden in het gebied rond het Leidseplein
wordt gewezen op het verbod om de fiets buiten de parkeervoorziening te parkeren. Ook op de
website www.amsterdam.nl/fiets wordt dit verbod kenbaar gemaakt. Het zijn echter niet de
borden zijn die het parkeerverbod in het leven roepen. Het is de bevoegdheid in de APV en het
Aanwijzingsbesluit die maken dat er een bepaald regime geldt in het gebied.

Wellicht ten overvloede wordt opgemerkt dat er  van een verkeersdeelnemer mag worden
verwacht dat hij onderzoek doet naar de ter plaatse geldende verkeerssituatie. Dat bezwaarde
zich niet goed genoeg heeft georiënteerd op de parkeermogelijkheden van fietsen in het gebied
rond het Leidseplein, komt voor zijn eigen rekening. De commissie volgt bezwaarde daarom niet
in zijn bezwaar.

6.3 Ten aanzien van de kosten
Bezwaarde wil graag een vergoeding van 2x ? 22,50 voor de betaalde administratiekosten aan het
Fietsdepot en 2x ? 37,- voor de doorgeknipte AXA insteekkettingen. De commissie overweegt
hiertoe het volgende.

Ten aanzien van de door bezwaarde aan het Fietsdepot betaalde administratiekosten en de
opengebroken sloten wordt overwogen dat bezwaarde alleen in aanmerking komt voor een
vergoeding, indien blijkt dat niet de juiste procedure voor verwijdering is gevolgd. Hiervan is geen
sprake. De handhavers hebben de (ketting)sloten doorgeslepen om de fietsen te kunnen
verwijderen. Aangezien de fietsen in overtreding stonden en terecht zijn verwijderd, komt deze
schade niet voor vergoeding in aanmerking.

7. Conclusie
Op grond van het voorgaande is de commissie van oordeel dat het bezwaar ongegrond is en dat de
bestreden besluiten in stand dienen te blijven. [NAAM] komt niet in aanmerking voor een
kostenvergoeding.

2   Rb Amsterdam, 26 september 2018, ECLI:NL:RBAMS:2018:7511.

Adviseur,

Mevrouw [NAAM]