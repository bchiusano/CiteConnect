Advies van de bezwaarschriftencommissie Juridisch Bureau

Aan        Het college van burgemeester en wethouders van de gemeente Amsterdam
Zaaknummer JB.19.005024.001
Datum      23 april 2019
Onderwerp  Advies naar aanleiding van het bezwaarschrift van mevrouw [NAAM]

Geacht college,

1. Inleiding
Op 13 februari 2019 heeft de handhaver, namens u, de fiets van mevrouw [NAAM] (hierna:
bezwaarde) verwijderd van de locatie Weissenbruchstraat en opgeslagen bij het Fietsdepot.
De fiets van bezwaarde stond volgens het besluit langer dan zes weken onafgebroken op dezelfde
plaats geparkeerd. Het besluit is op 29 januari 2019 bekendgemaakt.

Tegen dit besluit is een bezwaarschrift ingediend, welke door het stadsdeel is ontvangen op
29 maart 2019. Bij brief van 2 april 2019 is de ontvangst van het bezwaarschrift bevestigd.

2. Ontvankelijkheid
Alvorens het bezwaarschrift inhoudelijk kan worden behandeld, dient beoordeeld te worden of het
bezwaarschrift ontvankelijk is. De commissie overweegt daartoe het volgende.

De termijn voor het indienen van een bezwaarschrift is zes weken. De termijn vangt aan op de dag
waarop het besluit is bekendgemaakt. Volgens de uitspraak van 10 oktober 2016 van de rechtbank
Den Haag1 is de sticker op de fiets het besluit. In het onderhavig geval is het besluit
bekendgemaakt op 29 januari 2019. De termijn van het indienen van het bezwaarschrift ving aan
op 30 januari 2019. Gelet op artikel 6:7 jo. 6:8 van de Algemene wet bestuursrecht was 12 maart
2019 de laatste dag waarop het bezwaarschrift kon worden ingediend. Uit de poststempel blijkt
dat het bezwaarschrift op 28 maart 2019 is aangeboden. Op 29 maart 2019 is het bezwaarschrift
door het stadsdeel ontvangen. Derhalve is het bezwaarschrift niet tijdig ingediend.

Vervolgens is de vraag of de termijnoverschrijding verschoonbaar is te achten. Slechts in zeer
bijzondere gevallen wordt het bezwaarschrift bij te late indiening in behandeling genomen.
Bezwaarde dient dan aan te tonen dat het haar niet aan te rekenen is, dat zij te laat is met haar
bezwaarschrift.
1 Rb Den Haag, 10 oktober 2016, ECLI:NL:RBDHA:2016:12168.

Bij brief van 2 april 2019 is bezwaarde in de gelegenheid gesteld om voor 16 april 2019 schriftelijk
te laten weten waarom het bezwaarschrift te laat is ingediend. Bezwaarde heeft niet van deze
gelegenheid gebruik gemaakt. Gelet hierop kan de commissie niet beoordelen of het bezwaarde al
dan niet kan worden aangerekend dat zij niet tijdig bezwaar heeft ingediend. Om die reden is geen
sprake van een verschoonbare termijnoverschrijding.

3. Advies
Op grond van het voorgaande adviseert de commissie u:
-  het bezwaarschrift van 29 maart 2019 niet-ontvankelijk te verklaren-
-  het bestreden besluit in stand te laten.

Adviseur,

[NAAM]