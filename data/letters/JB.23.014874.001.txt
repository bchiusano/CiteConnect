Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.23.014874.001
Datum        13 oktober 2023
Onderwerp    Advies naar aanleiding van het bezwaarschrift van mevrouw [NAAM]

Geacht college,

1. Inleiding
Op 11 augustus 2023 heeft de handhaver, namens u, de fiets van [NAAM] (hierna: bezwaarde)
verwijderd van de locatie Rijnstraat te Amsterdam en opgeslagen bij het Fietsdepot. De fiets stond
volgens het besluit langer dan zes weken ongebruikt op dezelfde locatie geparkeerd. Het besluit is
op 13 juli 2023 bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat haar fiets op 11 augustus 2023 is verwijderd voor haar huis,
omdat de fiets 42 dagen niet gebruikt is.
. [NAAM] geeft aan dat zij al vele jaren woont op de Rijnstraat en haar fiets dagelijks
gebruikt.
. [NAAM] geeft aan dat zij haar fiets het liefst iedere dag op dezelfde plek parkeert.
. [NAAM] geeft aan dat haar fiets tot haar verbazing op een dag werd verwijderd zonder
dat er een sticker met een waarschuwing van tevoren gegeven was. Dit staat volgens
bezwaarde ook duidelijk op het besluitformulier. Zowel de stickerdatum als
verwijderdatum zijn op 11 augustus 2023.
. [NAAM] geeft aan dat zij in de beschrijving las dat het ging om een onbruikbare fiets.
Dit vindt bezwaarde discriminerend. Niet iedereen kan zoveel geld aan een fiets uitgeven
dat hij er tiptop uitziet. Dat betekent volgens bezwaarde niet dat deze niet de functie van
fietsen kan uitvoeren.
. [NAAM] begrijpt niet dat als zowel de sticker als verwijderdatum op dezelfde dag zijn,
de gemeente de assumptie kan maken dat de fiets 42 dagen lang niet is gebruikt.

4. Horen van bezwaarde:
Bezwaarde is bij e-mail van 14 september 2023 en 25 september 2023 door de behandelend jurist
van het bezwaarschrift in de gelegenheid gesteld om haar bezwaarschrift telefonisch of schriftelijk
nader toe te lichten. Aan bezwaarde is een termijn gegeven om uiterlijk 28 september 2023 te
reageren. De commissie heeft geen reactie van bezwaarde ontvangen. De commissie baseert de
beoordeling van het bezwaarschrift op basis van de stukken in het dossier.

5. Juridisch kader
Ingevolge artikel 4.27 lid 2a Algemene plaatselijke verordening (APV) is het verboden om in een
door het college aangewezen gebied langer te parkeren dan een door het college te bepalen
periode. Het gebied binnen de Ring A10 (met uitzondering van Noord) is door het college
aangewezen als gebied waar een fiets niet langer dan zes weken op dezelfde plaats ongebruikt op
straat geparkeerd mag staan mag parkeren, zonder wezenlijke onderbreking. 1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beÃ«indigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
De locatie Rijnstraat valt in het aangewezen gebied binnen de Ring A10. Op deze locatie geldt een
maximale parkeerduur van zes weken. Deze maximale parkeerduur geldt zowel binnen als buiten
de fietsparkeervoorzieningen. Met dit beleid wil de gemeente de bestaande parkeerplekken beter
benutten.

Uit het constateringsformulier blijkt dat de fiets van bezwaarde langer dan zes weken zonder
wezenlijke onderbreking geparkeerd is geweest. Gebleken is dat de fiets van bezwaarde op
11 april 2023 door de handhavers van een onopvallend constateringsmiddel is voorzien.
Op 13 juli 2023 is gecontroleerd of de fiets van zijn plek is geweest. Uit het intact zijn van het
constateringsmiddel bleek dat bezwaarde de fiets in de tussenliggende periode niet heeft
gebruikt.

Overtreding van artikel 4.27 lid 2a van de APV staat hiermee vast.

In een gebied met een maximale parkeerduur van zes weken krijgt de eigenaar vanaf het
aanbrengen van de sticker zeven dagen de tijd om de fiets te gebruiken. Uit het

1 Gemeenteblad 19 oktober 2016, nr. 144103, '(Brom)fiets-parkeerduur beperking in Amsterdam Zuid'.

constateringsformulier blijkt dat de sticker op 13 juli 2023 is aangebracht, en dat de fiets op 11
augustus 2023 is verwijderd. Uit de foto's, die door de handhavers zijn gemaakt op het moment
van verwijdering, blijkt dat het aangebrachte constateringsmiddel op de fiets nog intact was.

Hieruit volgt dat u de juiste procedure heeft gevolgd bij het verwijderen van de fietsen.

6.2 Ten aanzien van de bezwaren
Bezwaarde geeft aan dat haar fiets op 11 augustus 2023 is verwijderd voor haar huis, omdat de
fiets 42 dagen niet gebruikt is. [NAAM] geeft aan dat zij al vele jaren woont op de Rijnstraat en
haar fiets dagelijks gebruikt. [NAAM] geeft aan dat zij haar fiets het liefst iedere dag op
dezelfde plek parkeert. [NAAM] geeft aan dat haar fiets tot haar verbazing op een dag werd
verwijderd zonder dat er een sticker met een waarschuwing van tevoren gegeven was. Dit staat
volgens bezwaarde ook duidelijk op het besluitformulier. Zowel de stickerdatum als
verwijderdatum zijn op 11 augustus 2023. [NAAM] geeft aan dat zij in de beschrijving las dat het
ging om een onbruikbare fiets. Dit vindt bezwaarde discriminerend. Niet iedereen kan zoveel geld
aan een fiets uitgeven zodat de fiets er tiptop uitziet. Dat betekent volgens bezwaarde niet dat
deze niet de functie van fietsen kan uitvoeren. [NAAM] begrijpt niet dat als zowel de sticker als
verwijderdatum op dezelfde dag zijn, de gemeente de assumptie kan maken dat de fiets 42 dagen
lang niet is gebruikt. De commissie overweegt hiertoe het volgende.

Volgens de uitspraak van Rechtbank Den Haag van 10 oktober 2016 is de sticker op de fiets het
besluit.2 Op de foto's die zijn gemaakt door de handhaver van de eerste labelactie van de fiets, is
te zien dat de fiets van bezwaarde voorzien was van een sticker. Uit deze foto's blijkt dat de sticker
op 13 juli 2023 is aangebracht. Op de sticker staat vermeld dat de fiets verwijderd wordt vanaf 21
juli 2023. Uit het constateringsformulier blijkt verder dat de fiets op 11 augustus 2023 is verwijderd.
Toen de fiets werd verwijderd, zat de sticker niet meer op de fiets. Daarom heeft Handhaving een
tweede sticker op de fiets geplakt zodat de fiets voorzien is van een barcode en dus in het systeem
kan worden gezet. Deze tweede sticker is te zien op het constateringsformulier en is gemarkeerd
met de letters ZL (zonder label). Gelet op het voorgaande is er wel degelijk een besluit met een
begunstigingstermijn gegeven.

Daarnaast blijkt uit het constateringsformulier dat de sticker op 13 juli 2023 op de fiets is geplakt,
nadat de fiets op 11 april 2023 is voorzien van een onopvallend constateringsmiddel. Tussen deze
twee data zit meer dan zes weken en er is dan ook sprake van een overtreding. Overwogen wordt
dat wanneer de fiets wordt gebruikt het constateringsmiddel verdwijnt. Uit de foto's die op het
moment van verwijderen van de fiets door de handhavers zijn gemaakt, blijkt dat het
constateringsmiddel nog intact was. Er was een heldere witte krijtstreep zichtbaar op de
achterband onder het spatbord. Uit het intact zijn van het constateringsmiddel blijkt dat de fiets
langer dan zes weken op dezelfde plaats stond geparkeerd, zonder wezenlijke onderbreking.
Bezwaarde heeft aangegeven dat zij de fiets dagelijks gebruikt. Deze stelling heeft bezwaarde niet
met stukken onderbouwd. Dat bezwaarde de fiets heeft gebruikt, acht de commissie dan ook niet
aannemelijk. De commissie is van mening dat de fiets terecht en op de juiste wijze is verwijderd.

2 Rb Den Haag, 10 oktober 2016, ECLI:NL:RBDHA:2016:12168.

Verder geeft bezwaarde aan dat zij heeft gelezen dat haar fiets als onbruikbaar is aangemerkt. De
commissie merkt op dat bezwaarde mogelijk verwijst naar het kennisgeving besluit. Op dit
formulier staat bij de reden van verwijdering `ongebruikte fiets 42 dagen (art. 4.27 lid 2a APV)'.
Deze omschrijving verwijst naar de overtreding dat de fiets 42 dagen ongebruikt is geweest. In
welke staat van onderhoud de fiets verkeerde is hierbij niet van belang.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mevrouw [NAAM]