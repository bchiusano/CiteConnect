Advies van de bezwaarschriftencommissie Juridisch Bureau

Aan         Het college van burgemeester en wethouders van de gemeente Amsterdam
Ons kenmerk JB.21.011450.001
Datum       31 augustus 2021
Onderwerp   Advies naar aanleiding van het bezwaarschrift van [NAAM] Nooitgedagt

Geacht college,

1. Inleiding
Op 26 mei 2021 om 11:53 uur heeft de handhaver, namens u, de fiets van [NAAM] (hier
bezwaarde) verwijderd uit het gebied het NS-station Amsterdam Zuid (Gustav Mahlerlaan) en
opgeslagen bij het Fietsdepot. De fiets stond volgens het besluit niet geparkeerd in de daarvoor
bestemde voorziening. Het besluit is op 26 mei 2021 om 08:36 uur bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
.  [NAAM] geeft aan dat zij haar fiets op woensdag 26 mei 2021 tegen een grijs
fietsenhek tegenover de ABN-AMRO heeft gezet. Zover zij weet mag de fiets op de
daartoe bestemde gedeeltes staan en is er een streng fietsenbeleid. Zij snapt niet waarom
haar fiets is weggehaald, omdat zij naar haar weten de fiets op de juiste plaats heeft
gezet.
.  De fiets kan daarnaast ook niet normaal op de fietsstandaard staan. De fiets moet daarom
in of tegen een rek aanstaan, aangezien anders de fiets omvalt.
.  Daarnaast waren op dat moment, dat bezwaarde de fiets op de locatie zette,
medewerkers aanwezig die mensen aanspraken op waar ze de fiets neerzetten.
[NAAM] stelt dat zij niet is aangesproken, omdat zij de fiets op de juiste plek heeft
neergezet.
.  [NAAM] vindt de stickertijd en de verwijdertijd erg dicht op elkaar zitten.

Per e-mail van 19 augustus 2021 is het constateringsformulier met de foto's van de fiets aan
bezwaarde gestuurd.

4. Horen van bezwaarde
Per e-mail van 19 augustus 2021 is bezwaarde in de gelegenheid gesteld om haar bezwaren verder
toe te lichten. Hierop heeft bezwaarde niet gereageerd. Per e-mail van 24 augustus 2021 is
bezwaarde hieraan herinnerd. [NAAM] kon uiterlijk tot 31 augustus 2021 reageren. De
commissie heeft wederom geen reactie van bezwaarde ontvangen. Het advies is dan ook
gebaseerd op de beschikbare stukken in het dossier.

5. Juridisch kader
Ingevolge artikel 4.27 lid 3 en 4 van de APV kan in het belang van de veiligheid en ter voorkoming
van hinder een gebied worden aangewezen waarin fietsen uitsluitend in de daarvoor bestemde
voorziening (lees: een fietsenrek, fietsparkeervak en fietsnietje) mogen worden geparkeerd. Door
het intensief gebruik en hoge fietsparkeerdruk is het gebied rond het NS-station Amsterdam Zuid
het college van burgemeester en wethouders aangewezen als gebied waarin het verboden is om
fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Awb. Op
grond hiervan kunt u een overtreding zelf beëindigen door het meevoeren en opslaan van de fiets,
nadat u de betrokkene in gelegenheid heeft gesteld zelf de overtreding op te heffen. Tevens kunt
u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond tegen een boom aan
geparkeerd. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied, en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 26 mei 2021 om 08:36 uur is aangebracht, en dat de fiets diezelfde dag om 11:53 uur
is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] geeft aan dat zij haar fiets op woensdag 26 mei 2021 tegen een grijs fietsenhek
tegenover de ABN-AMRO heeft gezet. Zover zij weet mag de fiets op de daartoe bestemde
gedeeltes staan en is er een streng fietsenbeleid. Zij snapt niet waarom haar fiets is weggehaald,
omdat zij naar haar weten de fiets op de juiste plaats heeft gezet. De fiets kan daarnaast ook niet
normaal op de fietsstandaard staan. De fiets moet daarom in of tegen een rek aanstaan,
aangezien anders de fiets omvalt. De commissie overweegt hiertoe het volgende.

Herhaald wordt dat de fiets is verwijderd omdat deze niet in daarvoor bestemde voorziening
stond. Uit het constateringsformulier en de foto's die zijn gemaakt bij de verwijdering van de fiets,
blijkt dat de fiets tegen een boom aan geparkeerd stond. Voor de handhaver is bepalend hoe hij de
fiets aantreft. Het komt helaas voor dat fietsen door anderen worden verplaatst. Hoe vervelend dit
voor bezwaarde ook is, het is haar verantwoordelijkheid om de fiets zo te stallen dat dit niet kan
gebeuren. Ook als een (ketting)slot gebruikt wordt om de fiets aan het fietsnietje te bevestigen,
moet dat slot zó bevestigd worden dat niet teveel ruimte bestaat om de fiets bij het fietsnietje
weg te halen. Dat de fiets niet normaal op de fietsenstandaard kan staan, ontslaat bezwaarde niet
van de plicht om de fiets goed in de daarvoor bestemde parkeervoorziening te parkeren.

[NAAM] geeft aan dat op dat moment, dat bezwaarde de fiets op de locatie zette,
medewerkers aanwezig waren die mensen aanspraken op waar ze de fiets neerzetten. [NAAM]
stelt dat zij niet is aangesproken, omdat zij de fiets op de juiste plek heeft neergezet. De
commissie overweegt hiertoe het volgende.

De commissie merkt op dat het de bevoegdheid in de APV en het Aanwijzingsbesluit is die maken
dat er een bepaald regime geldt in het gebied. Dat de medewerkers op de locatie bezwaarde
mogelijk niet hebben aangesproken doet dan ook niets af aan de geldende regels en de
geconstateerde overtreding. De verantwoordelijk van het juist parkeren van de fiets ligt bij
bezwaarde. Daarnaast wordt opgemerkt dat de capaciteit van de medewerkers beperkt is,
waardoor niet iedereen kan worden aangesproken en niet alle in overtreding staande fietsen direct
kunnen worden verwijderd.

[NAAM] vindt de stickertijd en de verwijdertijd erg dicht op elkaar zitten. De commissie
overweegt hiertoe het volgende.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. Dat de eigenaar van de fiets niet binnen die termijn de overtreding ongedaan heeft
kunnen maken, doet daar niet aan af. Bovendien heeft de Rechtbank Amsterdam met de uitspraak
van 26 september 2018 te kennen gegeven dat het verlenen van een begunstigingstermijn van één
uur niet onredelijk is, in het geval van binnen het aangewezen gebied buiten de daarvoor
bestemde voorziening geparkeerde fietsen.2

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mw. [NAAM] Rb Amsterdam, 26 september 2018, ECLI:NL:RBAMS:2018:751