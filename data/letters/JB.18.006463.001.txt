Advies van de bezwaarschriftencommissie Juridisch Bureau

Aan           Het college van burgemeester en wethouders van Amsterdam
Zaaknummer    JB.18.006463.001
Datum         29 augustus 2018
Onderwerp     Advies naar aanleiding van het bezwaarschrift van mevrouw [NAAM] college,

1. Inleiding
Op 21 juni 2018 heeft de handhaver, namens u, de fiets van [NAAM]  (hierna: bezwaarde)
verwijderd uit de locatie Marnixstraat  en opgeslagen bij het Fietsdepot. De fiets van bezwaarde
stond volgens het besluit niet geparkeerd in de daarvoor bestemde voorziening. Het besluit is op 21
juni 2018 bekendgemaakt.

Tegen dit besluit is tijdig een bezwaarschrift ingediend. Bij brief van 31 juli 2018 is de ontvangst van
het bezwaarschrift bevestigd.

2. Advies
Ik adviseer u:
.  het bezwaar ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe ik tot dit advies ben gekomen.

3. De bezwaren
Samengevat luiden de bezwaren als volgt:
- [NAAM] voert aan niet woonachtig te zijn in Amsterdam en niet bekend te zijn met de
regels met betrekking tot het parkeren van fietsen in Amsterdam -
- [NAAM] had haar fiets vastgemaakt aan de fiets van haar collega -
-  Volgens bezwaarde stond één fiets binnen of op de lijn en de andere fiets stond er naast -
- [NAAM] geeft aan dat er verbodsborden ontbraken-
-  De fiets veroorzaakte volgens bezwaarde geen hinder-
- [NAAM] verzoekt om vergoeding van de administratiekosten van het Fietsdepot à
? 22,50.

4. Horen van bezwaarde
Op 22 augustus 2018 is er telefonisch contact geweest met bezwaarde. [NAAM] heeft
ingestemd met telefonisch horen. Zij heeft tijdens dat gesprek benadrukt dat zij onbekend is met

de regels die gelden in Amsterdam voor het fietsparkeren. Verder waren er geen duidelijke borden
aanwezig waarop stond dat fietsparkeren buiten de lijnen verboden is.

5. Juridisch kader
Ingevolge artikel 4.27, lid 3 en 4, van de Algemene Plaatselijke Verordening (APV) kan in het
belang van de veiligheid en ter voorkoming van hinder een gebied worden aangewezen waarin
fietsen uitsluitend in de daarvoor bestemde voorziening (lees: een fietsenrek) mogen worden
geparkeerd. Door het intensief gebruik en hoge fietsparkeerdruk is het gebied rond het
Leidseplein en omgeving bij besluit van 30 juni 2015 door het college van burgemeester en
wethouders aangewezen als gebied waarin het verboden is om fietsen buiten de daarvoor
bestemde voorzieningen te parkeren.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de rekken
te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond tegen een boom
geparkeerd. Voor een handhaver is bepalend hoe hij de fiets aantreft.

Overtreding van artikel 4.27, lid 4, van de APV staat hiermee vast en daarmee ook de bevoegdheid
om de fiets van bezwaarde te verwijderen.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van een uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 21 juni 2018 om 15:00 uur is aangebracht, en dat de fiets op 21 juni 2018 om 16:08 uur
is verwijderd.

Hieruit volgt dat u de juiste procedure heeft gevolgd bij het verwijderen van de fiets.

Bezwaarde geeft aan dat er geen verbodsborden op de Marnixstraat aanwezig waren. Het gebied
rondom het Leidseplein en omgeving is aangewezen als gebied waar het verboden is een fiets
buiten de daarvoor bestemde voorziening te parkeren. Op verschillende plekken in dat gebied
hangen bordjes om aan te geven dat een fiets in de daarvoor bestemde voorziening geparkeerd
moet worden. Door middel van borden wordt echter uitsluitend gewezen op het verbod om buiten
de voorziening te parkeren. Het zijn niet de borden die het parkeerverbod in het leven roepen. Het
is de bevoegdheid in de APV en het Aanwijzingsbesluit die maken dat er een bepaald regime geldt
in het gebied. Het al dan niet aanwezig zijn van een bord doet daarom niet af aan de geldende
regels, waarbij wordt verwezen naar de uitspraak van de Afdeling bestuursrechtspraak van de
Raad van State van 2 juli 2014 (ECLI:NL:RVS:2014:2398).  Bovendien mag van een
verkeersdeelnemer verwacht worden dat hij onderzoek doet naar de ter plaatse geldende
verkeerssituatie. Dat bezwaarde heeft nagelaten om zich te oriënteren op de
parkeermogelijkheden van fietsen in het gebied rond het Leidseplein, komt voor haar rekening.

Volgens bezwaarde heeft haar fiets geen hinder veroorzaakt. Het voorgaande brengt ons niet tot
een ander standpunt. Fietsen die buiten een daarvoor bestemde fietsvoorziening staan
geparkeerd, kunnen worden verwijderd. Het veroorzaken van hinder is daarvoor  geen vereiste.

7. Conclusie
Op grond van het voorgaande ben ik van oordeel dat het bezwaar ongegrond is en dat het bestreden
besluit in stand dient te blijven. [NAAM] komt niet in aanmerking voor een kostenvergoeding.

Adviseur,

[NAAM]