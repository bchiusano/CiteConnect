Advies van de bezwaarschriftencommissie Juridisch Bureau

Aan           Het college van burgemeester en wethouders van Amsterdam
Zaaknummer    JB.19.010324.001
Datum         30 december 2019
Onderwerp     Advies naar aanleiding van het bezwaarschrift van [NAAM]

Geacht college,

1. Inleiding
Op 1 juli 2019 om 09.32 uur heeft de handhaver, namens u, de fiets van [NAAM] (hierna: bezwaarde)
verwijderd uit het gebied rond het NS-station Amsterdam Muiderpoort (Oosterspoorplein) en
opgeslagen bij het Fietsdepot. De fiets van bezwaarde stond volgens het besluit niet geparkeerd in
de daarvoor bestemde voorziening. Het besluit is op 1 juli 2019 om 07.45 uur bekendgemaakt.

Tegen dit besluit is tijdig een bezwaarschrift ingediend.

2. Advies
Ik adviseer u:
.  het bezwaar ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe ik tot dit advies ben gekomen.

3. De bezwaren
Samengevat luiden de bezwaren als volgt:
. [NAAM] heeft aangegeven dat zij de fiets netjes tussen twee fietsenrekken heeft
geparkeerd. De fiets stak niet uit, leverde geen gevaar op en liet de omgeving er niet
minder mooi uit zien.
. [NAAM] geeft aan dat er elke dag wel een fiets op gelijke wijze geparkeerd staat op
deze locatie tussen de fietsenrekken in.
. [NAAM] geeft verder aan dat, indien er een verbod geldt om tussen de fietsenrekken te
parkeren, dit duidelijk aangegeven dient te worden met bijvoorbeeld een
verbodsmarkering op de grond. Ook zouden de rekken dichter tegen elkaar aangezet
kunnen worden.

4. Horen van bezwaarde
Op 23 december 2019 is er telefonisch contact geweest met bezwaarde. [NAAM] heeft
ingestemd met telefonisch horen. [NAAM] heeft tijdens dat gesprek samengevat het volgende
aangevoerd.
. [NAAM] wil benadrukken dat zij elke dag ziet dat er fietsen op dezelfde plaats
geparkeerd staan. Zij woont naast de stalling.
.  Ze vindt het niet oké dat de gemeente geld blijft verdienen nu deze fietsen steeds worden
verwijderd, en de gemeente zelf geen actie onderneemt om de situatie te verduidelijken.
.  Ze geeft aan dat er tussen de fietsenrekken namelijk veel ruimte is om de fiets te stallen,
en zodanig dat deze niet in de weg staat. Het is volgens bezwaarde zonde van de ruimte.
.  Ze benadrukt dat als de gemeente het als een probleem ervaart (en dus de fietsen
verwijdert) het ook voor iedereen kenbaar en zichtbaar moet zijn. Bijvoorbeeld door een
markering op de grond, of het dichterbij elkaar zetten van de rekken.

5. Juridisch kader
Ingevolge artikel 4.27, lid 3 en 4, van de Algemene Plaatselijke Verordening (APV) kan in het
belang van de veiligheid en ter voorkoming van hinder een gebied worden aangewezen waarin
fietsen uitsluitend in de daarvoor bestemde voorziening (lees: een fietsenrek) mogen worden
geparkeerd. Door het intensief gebruik en hoge fietsparkeerdruk is het gebied rond het NS-station
Amsterdam Muiderpoort door het college van burgemeester en wethouders aangewezen als
gebied waarin het verboden is om fietsen buiten de daarvoor bestemde voorzieningen te
parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de rekken
te parkeren.

Bezwaarde voert aan dat de fiets op de locatie tussen twee fietsenrekken in geparkeerd was. Uit
het constateringsformulier en de foto's die zijn gemaakt bij de verwijdering van de fiets, blijkt dat

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'

de fiets buiten een fietsvoorziening is aangetroffen. De fiets stond inderdaad tussen twee
fietsenrekken in geparkeerd, en niet met het wiel in een wielsleuf binnen de fietsrekken.

Overtreding van artikel 4.27, lid 4, van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 1 juli 2019 om 07.45 uur is aangebracht, en dat de fiets op 1 juli 2019 om 09.32 uur is
verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde heeft aangegeven dat zij de fiets netjes tussen twee fietsenrekken heeft geparkeerd.
De fiets stak niet uit, leverde geen gevaar op en liet de omgeving er niet minder mooi uit zien. De
commissie overweegt hiertoe het volgende.

Een fietsenrek is zo ingericht en vormgegeven dat het voor de gebruiker daarvan eenduidig is hoe
de fiets op een juiste wijze in het fietsenrek geplaatst dient te worden. In het onderhavige geval
betreft het een fietsenrek met wielsleuven. Verwacht mag worden dat de gebruiker van een
fietsenrek met wielsleuven weet dat als de fiets niet met een wiel in een wielsleuf wordt gezet, de
fiets onjuist in het fietsenrek geparkeerd staat. Dat de fiets van bezwaarde niet uit stak, geen
gevaar opleverde en de omgeving er niet minder mooi eruit liet zien, ontstaat haar niet van het
verbod om haar fiets buiten het rek te parkeren.

Bezwaarde heeft verder aangegeven dat er elke dag wel een fiets op gelijke wijze geparkeerd staat
op deze locatie tussen de fietsenrekken in. De commissie overweegt hiertoe het volgende.

De handhavingscapaciteit is beperkt en daarom kunnen niet alle fiets die in aanmerking komen
voor verwijdering ook daadwerkelijk verwijderd worden. Dat andere fietsen niet zijn verwijderd,
leidt er niet toe dat de fiets van bezwaarde onterecht is verwijderd.

Tot slot heeft bezwaarde aangegeven dat, indien er een verbod geldt om tussen de fietsenrekken
te parkeren, dit duidelijk aangegeven dient te worden met bijvoorbeeld een verbodsmarkering op
de grond. Ook kunnen de fietsenrekken dichter tegen elkaar aangezet worden. [NAAM] vindt
het niet oké dat de gemeente geld blijft verdienen nu deze fietsen steeds worden verwijderd, en

de gemeente zelf geen actie onderneemt om de situatie te verduidelijken. De commissie
overweegt hiertoe het volgende.

Ten aanzien van eventuele ontbrekende markeringen overweegt de commissie dat door middel
van borden of markeringen uitsluitend wordt gewezen op het verbod om buiten de voorziening te
parkeren. Het zijn niet de borden of markeringen die het parkeerverbod in het leven roepen. Het is
de bevoegdheid in de APV en het Aanwijzingsbesluit die maken dat er een bepaald regime geldt in
het gebied. Het al dan niet aanwezig zijn van een bord of markering doet daarom niet af aan de
geldende regels, waarbij wordt verwezen naar de uitspraak van de Afdeling bestuursrechtspraak
van de Raad van State van 2 juli 2014.2 De commissie merkt verder op dat als een fiets verkeerd
wordt geparkeerd, deze verwijderd kan worden. Met de verwijdering gaan kosten gepaard. De
commissie is van mening dat de overtreding aan bezwaarde is toe te rekenen, zodat de last haar
terecht is opgelegd en de kosten van de bestuursdwang ook op haar verhaald mochten worden.

7. Conclusie
Op grond van het voorgaande ben ik van oordeel dat het bezwaar ongegrond is en dat het bestreden
besluit in stand dient te blijven. [NAAM] komt niet in aanmerking voor een kostenvergoeding.

Adviseur,

Mw. [NAAM] ECLI:NL:RVS:2014:239