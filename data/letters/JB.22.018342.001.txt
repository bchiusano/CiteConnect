Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.22.018342.001
Datum        22 februari 2023
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 27 oktober 2022 om 09:04 uur heeft de handhaver, namens u, de fiets van [NAAM]
(hierna: [NAAM]) verwijderd uit het gebied rond het NS-station Amsterdam Zuid (Gustav
Mahlerplein) en opgeslagen bij het Fietsdepot. De fiets stond volgens het besluit niet geparkeerd
in de daarvoor bestemde voorziening. Het besluit is op 27 oktober 2022 om 07:58 uur
bekendgemaakt. Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat hij het niet eens is met de beslissing, omdat zijn fiets correct
stond geparkeerd.
. [NAAM] geeft aan dat zijn fiets binnen de daarvoor bestemde rekken, kaarsrecht en
netjes geparkeerd stond.
. [NAAM] geeft aan dat hij een dag later foto's heeft gemaakt van de plek waar zijn fiets
is verwijderd, om zijn bezwaar te versterken.
. [NAAM] geeft aan dat aan de hand van deze foto's geconcludeerd kan worden dat zijn
fiets niet fout stond.
. [NAAM] vindt daarnaast dat de tijd tussen het aanbrengen van de sticker en het
weghalen van zijn fiets reden geeft tot discussie, omdat die tijd namelijk veel te kort is.
. [NAAM] vindt het besluit daarom onterecht.
. [NAAM] vindt dat de kosten die hij heeft gemaakt moeten worden vergoed.
. [NAAM] vraagt om vergoeding van de aan het Fietsdepot betaalde administratiekosten
á ? 22,50.
. [NAAM] vraagt om vergoeding voor de aanschaf van een identiek slot á ? 84,50.

. [NAAM] geeft aan dat het slot waarmee zijn fiets aan het hek zat vastgemaakt, door
Handhaving kapot en onbruikbaar is gemaakt.
. [NAAM] vraagt om vergoeding van de kosten voor het maken van het bezwaar. Dit
heeft hem veel moeite en geld gekost, net als het ophalen van zijn fiets.
. [NAAM] geeft aan dat er kosten zijn verbonden aan het maken van zijn bezwaar á ? 7,-.
. [NAAM] geeft aan dat hij de vele uren en frustratie daarbij achterwege heeft gelaten.

4. Horen van [NAAM]
Op 30 januari 2023 heeft de behandelend jurist telefonisch contact met [NAAM] gehad.
[NAAM] heeft ingestemd met telefonisch horen. [NAAM] heeft de bezwaren uit het
bezwaarschrift herhaald en benadrukt. Daarnaast gaf hij samengevat het volgende aan:
. [NAAM] geeft aan dat zijn fiets kort nadat hij deze van het Fietsdepot had opgehaald,
is gestolen.
. [NAAM] geeft aan dat hij zijn fiets in de omgeving van het NS-station Amsterdam Zuid
had geparkeerd, maar dat hij nog geen nieuw slot had aangeschaft.
. [NAAM] verzoekt om een nieuwe fiets van het Fietsdepot, nu daar veel fietsen staan
die niet worden opgehaald.
. [NAAM] verzoekt daarnaast om vergoeding van het fietsslot. [NAAM] heeft geen
aankoopbewijs, maar mogelijk wel een foto van het slot.
. [NAAM] heeft daarnaast benadrukt dat hij zijn bezwaar gegrond vindt en een nieuwe
fiets en kostenvergoeding wenst te ontvangen.
. [NAAM] merkt op dat het voor de gemeente niet zou uitmaken of zijn bezwaar wel of
niet wordt toegekend. [NAAM] vindt daarnaast dat hij niets crimineels heeft gedaan.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, een fietsparkeervak of
fietsnietje) mogen worden geparkeerd. Door het intensief gebruik en hoge fietsparkeerdruk is het
gebied rond het NS-station Amsterdam Zuid door het college van burgemeester en wethouders
aangewezen als gebied waarin het verboden is om fietsen buiten de daarvoor bestemde
voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

1 Gemeenteblad 12 maart 2021, nr. 61458, 'Besluit van het college van burgemeester en wethouders van de gemeente
Amsterdam houdende regels omtrent de aanwijzing van het gebied Gustav Mahlerlaan en omgeving als gebied waar
(brom-)fietsen uitsluitend geplaatst mogen worden in de voor die categorieën bestemde parkeervoorzieningen en als
gebied met een maximale (brom-)fietsparkeerduur van twee weken'.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond vastgemaakt aan de om het
aanliggende gebouw heen staande rekken. Voor een handhaver is bepalend hoe hij de fiets
aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 27 oktober 2021 om 07:58 uur is aangebracht, en dat de fiets op diezelfde dag om
09:04 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] geeft aan dat hij het niet eens is met de beslissing, omdat zijn fiets correct geparkeerd
stond. [NAAM] geeft aan dat zijn fiets binnen de daarvoor bestemde rekken stond. Daarnaast
vindt [NAAM] dat de tijd tussen het plakken van de sticker en het weghalen van de fiets veel te
kort is. De commissie overweegt hiertoe het volgende.

Op het NS-station Amsterdam Zuid dient een fiets in een fietsparkeervak, fietsenrek of stalling te
worden geparkeerd. Opgemerkt wordt dat een fietsenrek wielsleuven heeft waar de fiets met het
voor of achterwiel in dient te worden geparkeerd. Uit de foto's die ten tijde van de verwijdering
zijn gemaakt blijkt dat de fiets niet in een fietsvoorziening stond geparkeerd. Hoewel de fiets aan
een rek zat vastgemaakt, betreft dit geen rek die bestemd is als fietsvoorziening. Het gaat in dit
geval om rekken die om het aanliggende gebouw heen staan. Op loopafstand van het station zijn
vaak nog wel fietsvoorzieningen beschikbaar.

De commissie merkt op dat door middel van informatieborden op het station wordt gewezen op
het verbod om de fiets buiten de parkeervoorziening te parkeren. Ook op de website
www.amsterdam.nl/fiets wordt dit verbod kenbaar gemaakt. Van een verkeersdeelnemer mag
worden verwacht dat hij onderzoek doet naar de ter plaatse geldende verkeerssituatie. Dat

bezwaarde heeft nagelaten om zich te oriënteren op de parkeermogelijkheden van fietsen in het
gebied rond het NS-station Amsterdam Zuid, komt voor zijn rekening.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. Dat de eigenaar van de fiets niet binnen die termijn de overtreding ongedaan heeft
kunnen maken, doet daar niet aan af. Bovendien heeft de Rechtbank Amsterdam met de uitspraak
van 26 september 2018 te kennen gegeven dat het verlenen van een begunstigingstermijn van één
uur niet onredelijk is, in het geval van binnen het aangewezen gebied buiten de daarvoor
bestemde voorziening geparkeerde fietsen.2 De commissie volgt [NAAM] daarom niet in zijn
bezwaren.

6.3 Ten aanzien van de kosten
[NAAM] verzoekt om teruggave van de administratiekosten van het Fietsdepot á ? 22,50.
Omdat [NAAM] nog geen nieuwe fietsslot had, is zijn fiets kort nadat hij deze van het
Fietsdepot heeft opgehaald, gestolen. [NAAM] verzoekt daarom om een vervangende fiets van
het Fietsdepot. Daarnaast verzoekt [NAAM] om vergoeding van het fietsslot á ? 84,50 en
vergoeding voor de kosten voor het maken van bezwaar á ? 7,-. De commissie overweegt hiertoe
het volgende.

Ten aanzien van de door [NAAM] aan het Fietsdepot betaalde administratiekosten en het
opengebroken slot wordt overwogen dat [NAAM] alleen in aanmerking komt voor een
vergoeding, indien blijkt dat niet de juiste procedure voor verwijdering is gevolgd. De handhavers
hebben het slot doorgeslepen om de fiets te kunnen verwijderen. Aangezien de fiets terecht is
verwijderd komt deze schade niet voor vergoeding in aanmerking.

Daarnaast merkt de commissie op dat het betreurenswaardig is dat [NAAM] zijn fiets kort nadat
hij deze heeft opgehaald van het Fietsdepot, is gestolen. Dat de fiets is gestolen, omdat
bezwaarde nog geen nieuw fietsslot had, valt echter onder zijn eigen verantwoordelijkheid.
Herhaald wordt dat de juiste procedure voor de verwijdering van de fiets is gevolgd en dat het
fietsslot mocht worden doorgeslepen. Dat [NAAM] zijn fiets achteraf is gestolen, leidt dan ook
niet tot een kostenvergoeding.

Ten aanzien van de kosten die voortvloeien uit het indienen van het bezwaarschrift wordt
overwogen dat deze kosten gevolg zijn van deelname aan het maatschappelijk verkeer. Uit de
jurisprudentie valt af te leiden dat de kosten die een [NAAM] maakt voor het opstellen en
indienen van het bezwaarschrift niet voor vergoeding in aanmerking komen.3

2 Rb Amsterdam, 26 september 2018, ECLI:NL:RBAMS:2018:7511.
3 Gerechtshof Den Haag 10 juni 2014, ECLI:NL:GHDHA:2014:2134.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mevrouw [NAAM]