Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.22.018525.001
Datum         13 maart 2023
Onderwerp     Advies naar aanleiding van het bezwaarschrift van de heer [NAAM] college,

1. Inleiding
Op 20 oktober 2022 om 09:20 heeft de handhaver, namens u, de fiets van de heer [NAAM] (hierna: 
bezwaarde) verwijderd van de locatie Rembrandtplein (Thorbeckeplein) te
Amsterdam en opgeslagen bij het Fietsdepot. De fiets van bezwaarde stond volgens het besluit niet
geparkeerd in de daarvoor bestemde voorziening. Het besluit is op 20 oktober 2022 om 07:47 uur
bekendgemaakt. Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  een kostenvergoeding toe te kennen van ? 7,50 en voor het overige af te wijzen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren uit het bezwaarschrift als volgt:
. [NAAM] geeft aan dat hij zijn fiets heeft geparkeerd bij het rembrandplein, waar heel
veel andere fietsen stonden. De volgende dag was zijn fiets weg.
. [NAAM] geeft aan dat het voor niet-Amsterdammers op de betreffende locatie niet is
te zien, dat er niet geparkeerd mag worden.
. [NAAM] geeft aan dat hij van een medewerker had begrepen dat vaak eerst een
waarschuwing wordt gegeven. Het slot van bezwaarde is echter al na een nacht
doorgeknipt en de fiets is vervolgens meegenomen.
. [NAAM] geeft aan dat bij het ophalen van de fiets bleek dat de snelbinders van zijn fiets
waren gehaald, terwijl de snelbinders wel op de foto's staan. Niemand heeft hem hierover
teruggebeld.
. [NAAM] geeft aan dat Fietsdepot op een onmogelijke locatie is gepositioneerd.
. [NAAM] geeft aan dat hij de kosten voor Fietsdepot vergoed wilt hebben.

. [NAAM] geeft aan dat hij de kosten voor een nieuw slot vergoed wilt hebben.
[NAAM] vraagt om ? 50,- vergoeding hiervoor.
. [NAAM] geeft aan dat hij zijn snelbinders terug wilt.

4. Horen van bezwaarde
Op 8 februari 2023 heeft de behandelend adviseur bezwaarde per e-mail uitgenodigd om een
afspraak in te plannen voor een telefonische hoorzitting. Hierop heeft bezwaarde niet gereageerd.
Op 13 februari 2023 is bezwaarde per e-mail eraan herinnerd dat zij in de gelegenheid is gesteld
een afspraak in te plannen voor een telefonische hoorzitting. [NAAM] heeft op deze mail ook
niet gereageerd. Desalniettemin heeft de adviseur bezwaarde op 8 en 15 februari 2023 telefonisch
proberen te bereiken, waarop een reactie ook is uitgebleven. Omdat iedere reactie omtrent het
telefonisch horen is uitgebleven, gaan de commissie ervan uit dat bezwaarde niet gehoord wil
worden en is het bezwaarschrift aan de hand van de beschikbare stukken uit het dossier
beoordeeld.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek) mogen worden geparkeerd.
De Rode Loper, die in stadsdeel Centrum bestaat uit Damrak, Dam, Muntplein, Vijzelstraat,
Vijzelgrachten Nieuwe Vijzelstraat is een zeer intensief gebruikt deel van Amsterdam. Door het
intensief gebruik en hoge fietsparkeerdruk is het gebied rondom De Rode Loper door het college
van burgemeester en wethouders aangewezen als gebied waarin het verboden is om fietsen
buiten de daarvoor bestemde voorzieningen te parkeren.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied rond het Rembrandtplein
gebruik maken de ruimte te geven. Door middel van informatieborden wordt gewezen op het
verbod om buiten de voorzieningen te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond op straat en met een
kettingslot vastgemaakt aan een paal. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 20 oktober 2022 om 07:47 uur is aangebracht, en dat de fiets op 20 oktober 2022 om
09:29 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] stelt dat de informatieborden op locatie onvoldoende duidelijk zijn. Hiertoe overweegt
de commissie als volgt.

De commissie overweegt dat door middel van informatieborden uitsluitend wordt gewezen op het
verbod om buiten de fietsvoorzieningen te parkeren. Maar, het zijn niet de borden die het
parkeerverbod in het leven roepen. Het is de bevoegdheid in de APV en het Aanwijzingsbesluit die
maken dat er een bepaald regime geldt in het gebied. Het al dan niet aanwezig zijn van een bord
doet daarom niet af aan de geldende regels, waarbij wordt verwezen naar de uitspraak van de
Afdeling bestuursrechtspraak van de Raad van State van 2 juli 2014.

Voorts stelt bezwaarde aan dat hij van een medewerker heeft begrepen dat normaliter eerst een
waarschuwing wordt gegeven alvorens fietsen worden verwijderd. De fiets van bezwaarde is
echter al na een nacht verwijderd. Hiertoe overweegt de commissie als volgt.

Herhaald wordt dat uit de foto blijkt dat de fiets voorzien was van een sticker. Uit het
constateringsformulier blijkt dat de sticker op 20 oktober 2022 om 07:47 uur is aangebracht, en dat
de fiets op 20 oktober 2022 om 09:29 uur is verwijderd. Indien een fiets in een aangewezen gebied
buiten een fietsvoorziening wordt aangetroffen, de eigenaar vanaf het aanbrengen van de sticker
één uur de tijd krijgt om de fiets te verwijderen. Een begunstigingstermijn van één uur wordt
voldoende geacht om de overtreder in staat te stellen de overtreding ongedaan te maken. Een
langere begunstigingstermijn wordt gelet op de druk op de openbare ruimte in het gebied en de
aanzuigende werking van verkeerd geparkeerde fietsen niet wenselijk geacht en zou in feite leiden
tot het gedogen van overtredingen. Dat de bezwaarde dacht dat hij langer de tijd zou krijgen, doet
aan het voorgaande niets af.

Bovendien heeft de Rechtbank Amsterdam met de uitspraak van 26 september 2018 te kennen
gegeven dat het verlenen van een begunstigingstermijn van één uur niet onredelijk is, in het geval

van binnen het aangewezen gebied en buiten de daarvoor bestemde voorziening geparkeerde
fietsen.1

[NAAM] stelt voorts dat zijn slot is doorgeknipt en hij vraagt om ? 50,-  vergoeding. [NAAM]
voert daarbij aan dat hij naast de kosten voor een nieuw slot de kosten voor Fietsdepot vergoed
wilt krijgen. De commissie overweegt hiertoe het volgende.

Ten aanzien van de door bezwaarde aan het Fietsdepot betaalde wordt overwogen dat bezwaarde
alleen in aanmerking komt voor een vergoeding, indien blijkt dat niet de juiste procedure voor
verwijdering is gevolgd. Hiervan is geen sprake. En, aangezien de fiets verwijderd mocht worden,
worden de kosten voor het slot niet vergoed omdat Handhaving voor de verwijdering van de fiets
het slot wel open moest breken. De commissie adviseert daarom om geen kostenvergoeding toe
te kennen.

Tot slot stelt bezwaarde dat de snelbinders van zijn fiets ontbraken toen hij de fiets ophaalde bij
Fietsdepot. Hij wil zijn snelbinders terug. [NAAM] heeft dit ook aangegeven bij het Fietsdepot.
Hij zou hierover worden teruggebeld, maar dit gebeurt maar niet. Hiertoe overweegt de
commissie als volgt.

Overwogen wordt dat bij het toepassen van bestuursdwang zorgvuldig te werk moet worden
gegaan en beschadiging moet worden vermeden. Uit het dossier blijkt dat de snelbinders nog
aanwezig waren op de fiets toen deze in het Fietsdepot werd geplaatst. [NAAM] heeft meteen
bij het ophalen van zijn fiets aangegeven dat de snelbinders ontbraken. Hierover is ook contact
opgenomen met Fietsdepot en zij bevestigen de voornoemde gang van zaken. De commissie acht
het daarom voldoende aannemelijk dat de snelbinders in het Fietsdepot vermist zijn geraakt.

[NAAM] heeft naar het oordeel van de commissie echter de concrete hoogte van
bovengenoemde schadeclaim onvoldoende onderbouwd met stukken. [NAAM] stelt in zijn
bezwaar enkel dat hij de snelbinders niet meer heeft. Vervolgens heeft bezwaarde niet meer
gereageerd op de uitnodiging voor een hoorzitting. Op basis van de door bezwaarde verstrekte
gegevens kan de concrete hoogte van de schade niet worden vastgesteld. De nieuwprijs van
snelbinders bij verschillende webshops varieert tussen de ? 5,- en ? 10,-. Gelet op het voorgaande
adviseert de commissie in dit specifieke geval een vergoeding van ? 7,50 aan bezwaarde toe te
kennen voor het niet terugkrijgen van de snelbinders op zijn fiets.

[NAAM] wordt de gelegenheid geboden om een foto of kopie van zijn bankpas in kleur toe te
sturen, waarop de naam en het rekeningnummer van bezwaarde duidelijk leesbaar zijn.
[NAAM] kan de genoemde documenten sturen naar juridischbureau.bezwaren@amsterdam.nl
om de kostenvergoeding te ontvangen.

1 Rb Amsterdam, 26 september 2018, ECLI:NL:RBAMS:2018:7511.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt in aanmerking voor een
kostenvergoeding van ? 7,50.

Adviseur,

Dhr. [NAAM]