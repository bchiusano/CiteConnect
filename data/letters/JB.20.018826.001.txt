Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.20.018826.001
Datum        11 januari 2021
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 25 augustus 2020 om 09:34 uur heeft de handhaver, namens u, de fiets van [NAAM]
(hierna: bezwaarde) verwijderd uit de omgeving van het NS-station Amsterdam Centraal (Prins
Hendrikkade) en opgeslagen bij het Fietsdepot. De fiets van bezwaarde stond volgens het besluit
niet geparkeerd in de daarvoor bestemde voorziening. Het besluit is op 25 augustus 2020 om
08:00 uur bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren uit het bezwaarschrift als volgt:
. [NAAM] geeft aan dat de locatie aangegeven in het constateringsformulier, waar haar
fiets is verwijderd foutief is. De fiets van bezwaarde stond namelijk aan de Singel ter
hoogte van de Haarlemmerstraat, en niet op de Prins Hendrikkade. Volgens bezwaarde
betreft het tevens een plek waar fietsen mogen staan. Haar fiets stond dan ook goed
geparkeerd-
. [NAAM] geeft verder aan dat eind augustus haar vriend positief getest werd op COVID-
19. De fiets kon hierdoor door haar niet opgehaald worden en stond tot 9 september 2020
op het depot. Hierdoor heeft [NAAM] zelf de fiets moeten ophalen. De factuur zou zij
later ontvangen. Kort daarna is bezwaarde ook positief getest, inmiddels heeft zij een
nieuwe fiets ontvangen en zijn de kosten aan haar berekend-

. [NAAM] hoopt op begrip en tegemoetkoming in de kosten van de boete.

4. Horen van bezwaarde
Op 15 december 2020 is er telefonisch contact geweest met bezwaarde. [NAAM] heeft
ingestemd met telefonisch horen. [NAAM] heeft haar bezwaren herhaald en benadrukt.
Verder heeft bezwaarde nog de volgende bezwaren aangevoerd:
. [NAAM] geeft aan dat er geen bord aanwezig is op de betreffende locatie dat aangeeft
dat zij haar fiets daar niet mag parkeren. [NAAM] weet dus niet op basis waarvan haar
fiets is verwijderd. [NAAM] geeft aan dat er bij meerdere bruggen in Amsterdam staat
aangegeven dat er sprake is van een verbod, op deze locatie niet. Daarnaast staan er in
Amsterdam wel meerdere fietsen geparkeerd aan bruggen.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, fietsnietje of
fietsparkeervak) mogen worden geparkeerd. Door het intensief gebruik en hoge fiets parkeerdruk
is het gebied rond het NS-station Amsterdam Centraal door het college van burgemeester en
wethouders aangewezen als gebied waarin het verboden is om fietsen buiten de daarvoor
bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten een daartoe
aangewezen voorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets niet in een daartoe aangewezen voorziening stond geparkeerd. De fiets stond tegen
een reling geparkeerd die het trottoir van de gracht scheidt. Voor een handhaver is bepalend hoe
hij de fiets aantreft.

Overtreding van artikel 4.27 lid 4 van de APV staat hiermee vast.

1 Gemeenteblad van 3 mei 2016, nr. 55896,'Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 25 september 2020 om 08:00 uur is aangebracht, en dat de fiets dezelfde dag om
09:34 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] geeft aan dat de locatie aangegeven in het constateringsformulier, waar haar fiets is
verwijderd, foutief is. De fiets van bezwaarde stond namelijk aan de Singel ter hoogte van de
Haarlemmerstraat, en niet op de Prins Hendrikkade. Volgens bezwaarde betreft het tevens een
plek waar fietsen mogen staan. Haar fiets stond dan ook goed geparkeerd. De commissie
overweegt hiertoe het volgende.

Uit onderzoek blijkt dat de fiets op de Singel geparkeerd stond waar de straat gekruist wordt door
de Prins Hendrikkade te Amsterdam. Uit de gemaakte foto's en de notering van de locatie op het
constateringsformulier door Handhaving blijkt dat het gaat om dezelfde locatie als bezwaarde
heeft benoemd. De plek waar bezwaarde haar fiets heeft geparkeerd, valt onder het aangewezen
gebied. Dit betekent dat fietsen die buiten de daarvoor bestemde parkeervoorziening staan
geparkeerd, kunnen worden verwijderd. Uit het constateringsformulier en de foto's die zijn
gemaakt bij de verwijdering van de fiets blijkt dat de fiets buiten de fietsvoorziening is
aangetroffen.

[NAAM] geeft verder aan dat er geen bord aanwezig is op de betreffende locatie die aangeeft
dat zij haar fiets daar niet mag parkeren. Daarnaast stelt bezwaarde dat er in Amsterdam
meerdere fietsen geparkeerd staan tegen bruggen. De commissie overweegt hiertoe het
volgende.

Door middel van informatieborden wordt uitsluitend gewezen op het verbod om buiten de rekken
te parkeren. Het zijn het niet de borden die het parkeerverbod in het leven roepen. Het is de
bevoegdheid in de APV en het Aanwijzingsbesluit die maken dat er een bepaald regime geldt in
het gebied. Het al dan niet aanwezig zijn van een bord doet daarom niet af aan de geldende regels,
waarbij wordt verwezen naar de uitspraak van de Afdeling bestuursrechtspraak van de Raad van
State van 2 juli 2014.2 Op de website van de gemeente Amsterdam wordt in deze informatie ook
terug te vinden.

2 Raad van State 2 juli 2014, ECLI:NL:RVS:2014:2398.

Verder geeft bezwaarde aan dat er in Amsterdam wel vaker fietsen aan bruggen geparkeerd staan.
[NAAM] beroept zich daarmee op het gelijkheidsbeginsel. Overwogen wordt dat dit beroep op
het gelijkheidsbeginsel niet slaagt. De handhavingscapaciteit is beperkt en daarom kunnen niet
alle  fietsen  die  niet  correct  geparkeerd  zijn  tegelijkertijd  worden  verwijderd.  Dat  andere  fietsen
niet zijn verwijderd, leidt er niet toe dat bezwaarde zijn fiets onterecht is verwijderd.

Wellicht ten overvloede, het is op grond van artikel 4.2 APV niet toegestaan om voorwerpen vast
te  maken  aan  bomen,  of  objecten  die  bestemd  zijn  of  gebruikt  worden  ten  behoeve  van  de
openbare dienst.

Tot slot hoopt bezwaarde op begrip en tegemoetkoming in de kosten van de boete. De commissie
overweegt hiertoe het volgende.

Ten aanzien van de door bezwaarde aan het Fietsdepot betaalde kosten voor het ophalen van de
fiets wordt overwogen dat bezwaarde alleen in aanmerking komt voor een vergoeding, indien
blijkt dat niet de juiste procedure voor verwijdering is gevolgd. Hiervan is geen sprake. De
commissie adviseert daarom geen kostenvergoeding toe te kennen.

7. Conclusie
Op grond van het voorgaande is de commissie van oordeel dat het bezwaar ongegrond is en dat de
bestreden besluiten in stand dient te blijven. [NAAM] komt niet in aanmerking voor een
kostenvergoeding.

Adviseur,

Mevrouw [NAAM]