Advies van de bezwaarschriftencommissie Juridisch Bureau

Aan         Het college van burgemeester en wethouders van Amsterdam
Zaaknummer  JB.19.002181.001
Datum       19 maart 2019
Onderwerp   Advies naar aanleiding van het bezwaarschrift van mevrouw [NAAM] college,

1. Inleiding
Op 23 januari 2019 heeft de handhaver, namens u, de fiets van mevrouw [NAAM] (hierna:
bezwaarde) verwijderd van de locatie Cornelis Trooststraat en opgeslagen bij het Fietsdepot. De
fiets stond volgens het besluit langer dan zes weken onafgebroken op dezelfde plaats geparkeerd.
Het besluit is op 11 januari 2019 bekendgemaakt.

Tegen dit besluit is tijdig een bezwaarschrift ingediend. Bij brief van 12 februari 2019 is de
ontvangst van het bezwaarschrift bevestigd.

2. Advies
De commissie adviseert u:
-     Het bezwaarschrift ontvankelijk te verklaren-
-     Het bezwaar ongegrond te verklaren-
-     Het bestreden besluit in stand te laten-
-     Het verzoek om kostenvergoeding af te wijzen.

Hieronder leest u hoe de commissie tot dit advies is gekomen.

3. Bezwaren
Samengevat luiden de bezwaren in het bezwaarschrift als volgt:
- [NAAM] voert aan dat zij haar fiets niet meer heeft gebruikt sinds 10 januari 2019,
omdat zij een longontsteking had. Zij heeft hierdoor de sticker op de fiets niet gezien-
- [NAAM] geeft aan dat zij heeft gezien dat haar fiets geparkeerd stond op een plaats
waar geen verbodsbord voor fietsen staat. Zij heeft haar fiets op 9 januari 2019
geparkeerd op de plek waar de fiets is verwijderd. [NAAM] is op de hoogte van de
parkeertermijnen in haar buurt en zij weet waar zij haar fiets mag parkeren-
- [NAAM] voert verder aan dat haar fiets er goed uitziet, de banden niet lek zijn, geen
roest op de fiets zit en dat de fiets is gegraveerd. Het is volgens bezwaarde duidelijk te
zien dat de fiets gebruikt wordt-
- [NAAM] verzoekt om kostenvergoeding van het nieuwe slot en de administratiekosten
van ?35,-.

4. Horen van bezwaarde
Op 11 maart 2019 heeft er telefonisch contact plaatsgevonden met bezwaarde. [NAAM] heeft
ingestemd met telefonisch horen. [NAAM] heeft de gronden van haar bezwaarschrift herhaald.
[NAAM] heeft daarnaast het volgende aangevoerd.
- [NAAM] geeft aan dat zij niet op de hoogte was van het verwijderen van fietsen in haar
buurt. Tevens waren haar buren daar niet van op de hoogte-
- [NAAM] geeft ook aan dat zij haar fiets heeft gebruikt, voordat deze werd gestickerd.
Tot slot vindt bezwaarde het niet eerlijk dat haar fiets wel is verwijderd, maar de fietsen
met lekke banden niet.

Naar aanleiding van dit telefoongesprek heeft bezwaarde op 11 maart 2019 haar bezwaarschrift
aangevuld per e-mail. [NAAM] geeft aan dat zij nogmaals naar de data heeft gekeken.
[NAAM] geeft aan dat zij haar fiets na 10 januari 2019 niet meer heeft gebruikt. De rode sticker
is op 11 januari 2019 op de fiets geplakt en vanaf 19 januari 2019 zou deze worden verwijderd. Op
23 januari 2019 zag bezwaarde dat haar fiets weg was. [NAAM] geeft aan dat tussen het
moment van stickeren en verwijderen geen zes weken zit, maar 12 dagen. [NAAM] geeft ook
aan dat zij haar fiets heeft verplaatst in die tijd. Zij heeft haar fiets verplaatst van het Cornelis
Troostplein naar de Cornelis Trooststraat, omdat dit een veiligere en betere plek was voor haar
fiets.

5. Juridisch kader
Ingevolge artikel 4.27, lid 2a, van de Algemene Plaatselijke Verordening (APV) is het verboden om
in een door het college aangewezen gebied langer te parkeren dan een door het college te bepalen
periode. Het gebied binnen de Ring A10 (met uitzondering van Noord) is door het college
aangewezen als gebied waar een fiets niet langer dan zes weken op dezelfde plaats mag parkeren,
zonder wezenlijke onderbreking .

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

De locatie Cornelis Trooststraat valt in het aangewezen gebied binnen de Ring A10. Op deze
locatie geldt een maximale parkeerduur van zes weken. Deze maximale parkeerduur geldt zowel
voor binnen als buiten de parkeervoorzieningen. Met dit beleid wil de gemeente te bestaande
parkeerplekken beter benutten.

Uit het constateringsformulier blijkt dat de fiets van bezwaarde langer dan zes weken zonder
wezenlijke onderbreking geparkeerd is geweest. Gebleken is dat de fiets van bezwaarde op
24 november 2018 door de handhavers van een onopvallend constateringsmiddel is voorzien. Op
11 januari 2019 is gecontroleerd of de fiets van zijn plek is geweest.

Uit het intact zijn van het constateringsmiddel bleek dat bezwaarde haar fiets in de tussenliggende
periode niet heeft gebruikt.

Overtreding van artikel 4.27, lid 2a, van de APV staat hiermee vast.

In een gebied met een maximale parkeerduur van zes weken krijgt de eigenaar vanaf het
aanbrengen van de sticker zeven dagen de tijd om de fiets te verwijderen. Uit het
constateringsformulier blijkt dat de sticker op 11 januari 2019 is aangebracht en dat de fiets op
24 januari 2019 is verwijderd. Uit de foto's, die door de handhavers zijn gemaakt op het moment
van verwijdering, blijkt dat het aangebrachte constateringsmiddel nog intact was.

Hieruit volgt dat u de juiste procedure heeft gevolgd bij het verwijderen van de fiets.

[NAAM] geeft aan dat zij en haar buren niet op de hoogte waren van het verwijderen van
fietsen in haar buurt. Overwogen wordt dat het binnen de Ring A10 verboden is om fietsen langer
dan zes weken onafgebroken te parkeren. Dit verbod is via de gebruikelijke communicatie kanalen
kenbaar gemaakt. Daarnaast zijn op 11 januari 2019 stickers aangebracht op de fietsen. Hierdoor
had bezwaarde op de hoogte kunnen zijn van de fietsverwijdering.

[NAAM] voert aan dat zij haar fiets heeft gebruikt op 9 januari 2019. Zij geeft ook aan dat zij de
fiets op een andere plek heeft gezet, omdat deze beter en veiliger was voor haar fiets. Na
10 januari 2019 heeft zij de fiets niet meer gebruikt wegens ziekte, waardoor zij de sticker op de
fiets niet heeft gezien. De commissie overweegt hier het volgende. Hoewel de commissie het
vervelend vindt voor bezwaarde dat zij ziek was, doet dit niet af aan de begane overtreding. Het
kan voorkomen dat iemand een fiets voor een langere tijd niet kan gebruiken door ziekte. De
beste oplossing is dan om de fiets binnen te zetten. Indien dit niet mogelijk is wordt geadviseerd
buren of vrienden te vragen om de fiets in de gaten te houden. Als de gemeente een sticker op de
fiets heeft geplakt, dient de sticker te worden verwijderd én de fiets in gebruik te worden
genomen. De fiets wordt dan niet verwijderd. [NAAM] geeft aan dat zij haar fiets voor het laatst
heeft gebruikt op 9 januari 2019 en op een andere plek heeft teruggezet. Overwogen wordt dat
wanneer op de fiets wordt gefietst, het constateringsmiddel verdwijnt. Nu het
constateringsmiddel nog zichtbaar is en bezwaarde niet verder heeft onderbouwd dat zij de fiets
heeft gebruikt, is de commissie van mening dat onvoldoende aannemelijk is gemaakt dat de fiets
is gebruikt. Hierbij merkt de commissie op dat het verplaatsen van de fiets niet voldoende is om
verwijdering te voorkomen.

[NAAM] geeft ook aan dat zij heeft gezien dat haar fiets geparkeerd stond op een plaats waar
geen verbodsbord voor fietsen staat. Zij heeft haar fiets op 9 januari 2019 geparkeerd op de plek
waar de fiets is verwijderd. [NAAM] is op de hoogte van de parkeertermijnen in haar buurt en zij
weet waar zij haar fiets mag parkeren. Hetgeen bezwaarde heeft aangevoerd, wordt door de
commissie niet gevolgd. Door middel van informatieborden wordt uitsluitend gewezen op het
verbod om buiten de rekken te parkeren. Het zijn niet de borden die het parkeerverbod in het
leven roepen, maar de bevoegdheid in de APV en het Aanwijzingsbesluit die maken dat er een
bepaald regime geldt in het gebied. Het al dan niet aanwezig zijn van een bord doet daarom niet af
aan de geldende regels, waarbij wordt verwezen naar de uitspraak van de Afdeling

Bestuursrechtspraak van de Raad van State van 2 juli 2014 (ECLI:NL:RVS:2014:2398). Ook kan op
de website informatie omtrent fietsparkeren worden opgezocht op www.amsterdam.nl/fiets.

[NAAM] voert verder aan dat haar fiets er goed uitziet, de banden niet lek zijn, geen roest op de
fiets zit en dat deze is gegraveerd. Het is volgens bezwaarde duidelijk te zien dat de fiets gebruikt
wordt. Daarnaast geeft bezwaarde aan dat zij haar fiets ook heeft gebruikt, voordat deze werd
gestickerd. De commissie overweegt hier het volgende. Bij het vaststellen van overtreding van de
parkeertermijn wordt gekeken naar het intact zijnde constateringsmiddel. Het uiterlijk van de fiets
is hierbij niet van belang. Dat de fiets in goede staat verkeerde en er geen sprake was van een
kennelijk verwaarloosde toestand, maakt niet dat de fiets langer dan zes weken op dezelfde plaats
mag worden geparkeerd zonder wezenlijke onderbreking. De fiets mocht dus verwijderd worden,
ongeacht de staat van de fiets.
Herhaald wordt dat bij gebruik van de fiets het constateringsmiddel verdwijnt. Uit het
constateringsformulier en de foto's van het intact zijnde constateringsmiddel is de commissie van
mening dat onvoldoende is aangetoond dat de fiets is gebruikt.

Tot slot vindt bezwaarde het niet eerlijk dat haar fiets wel is verwijderd, maar de fietsen met lekke
banden niet. [NAAM] doet hiermee beroep op het gelijkheidsbeginsel. Overwogen wordt dat
dit beroep op het gelijkheidsbeginsel niet slaagt. De handhavingscapaciteit is beperkt en daarom
kunnen niet alle fietsen die in aanmerking komen voor verwijdering tegelijkertijd worden
verwijderd.

Concluderend is de commissie van oordeel dat de fiets terecht en op juiste wijze is verwijderd en
dat er geen omstandigheden zijn gebleken die tot een andere beslissing hadden moeten leiden.
[NAAM] komt dan ook niet in aanmerking voor de vergoeding van de door haar geleden
schade.

7. Conclusie
Op grond van het voorgaande is de commissie van oordeel dat het bezwaar ongegrond is en dat
het bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mevrouw [NAAM]