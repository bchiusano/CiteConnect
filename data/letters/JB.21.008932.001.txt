Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Dossiernummer JB.21.008932.001
Datum        7 juli 2021
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 16 april 2021 om 12:21 uur heeft de handhaver, namens u, de fiets van [NAAM] (hierna: [NAAM]) 
verwijderd uit het gebied rond de Kinkerstraat/De Hallen (Wenslauerstraat) te
Amsterdam en opgeslagen bij het Fietsdepot. De fiets van bezwaarde stond volgens het besluit
niet geparkeerd in de daarvoor bestemde voorziening. Het besluit is op 16 april 2021 om 10:30 uur
bekendgemaakt. Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. Bezwaren
Samengevat luiden de bezwaren in het bezwaarschrift als volgt:
. [NAAM] voert aan dat zijn fiets in de 30 centimeter stond, tussen een parkeervak en
een bloempot.
. [NAAM] geeft aan dat dit technisch gezien niet in strijd is met de Algemene Plaatselijke
Verordening (hierna: APV).
.  Voorts voert bezwaarde aan dat één uur tijd om zijn fiets te verwijderen niet in verhouding
staatis, met de mate waarin hij de APV heeft overtreden.

Op 28 juni 2021 is het constateringsformulier aan bezwaarde per e-mail verzonden.

4. Horen
Op 29 juni 2021 heeft er telefonisch contact plaatsgevonden met bezwaarde. [NAAM] heeft de
door hem aangevoerde bezwaren herhaald en benadrukt. Verder gaf bezwaarde het volgende aan:

. [NAAM] gaf aan dat zijn fiets niemand in de weg stond, niemand loopt namelijk naast
de plantenbak.
. [NAAM] gaf aan het daarnaast een excessieve boete te vinden enkel, omdat de fiets
naast het parkeervak stond.
.  Tot slot gaf bezwaarde aan dat er een tekort is aan parkeerplekken in de buurt. De Hallen
is voor bezwaarde geen optie voor het parkeren van zijn fiets deze is namelijk niet dichtbij
de woning van bezwaarde. Het is ongeveer 8-10 minuten lopen.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening mogen worden geparkeerd. Door het intensief
gebruik en hoge fiets parkeerdruk is het gebied rond de Kinkerstraat/De Hallen door het college
van burgemeester en wethouders aangewezen als gebied waarin het verboden is om fietsen
buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied rond de Kinkerstraat/De Hallen is het verboden fietsen buiten een
parkeervoorziening te plaatsen. Dit verbod wordt gehandhaafd teneinde de voetgangers die van
het gebied gebruik maken de ruimte te geven. Door middel van informatieborden wordt gewezen
op het verbod om buiten de voorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond naast een parkeervak
geparkeerd, en niet in een daarvoor bestemde fietsvoorziening.  Voor een handhaver is bepalend
hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een

1 Gemeenteblad 18 september 2018, nr. 197814, 'Uitvoering van een gebiedsaanwijzing op grond van art. 4, lid 3 Algemene
Plaatselijke Verordening APV ter beperking van het (brom) fietsparkeren inde openbare ruimte in het belang van de veiligheid en
ter voorkoming van hinder, gemeente Amsterdam'.

begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 16 april 2021 om 10:30 uur is aangebracht, en dat de fiets dezelfde dag om 12:21 uur
is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde voert aan dat zijn fiets in de 30 centimeter stond, tussen een parkeervak en een
bloempot. [NAAM] geeft aan dat dit technisch gezien niet in strijd is met de APV. Voorts voert 
[NAAM] aan dat één uur tijd om zijn fiets te verwijderen niet in verhouding staat, met de mate
waarin hij de APV heeft overtreden. [NAAM] gaf verder aan dat zijn fiets niemand in de weg
stond, niemand loopt namelijk naast de plantenbak. De commissie overweegt hiertoe als volgt.

De plek waar bezwaarde zijn fiets heeft geparkeerd, valt onder het aangewezen gebied. Dit
betekent dat fietsen die buiten de daarvoor bestemde parkeervoorziening staan geparkeerd,
kunnen worden verwijderd. Het veroorzaken van hinder is hiervoor geen vereiste. Uit het
constateringsformulier en de foto's die zijn gemaakt bij de verwijdering van de fiets, blijkt dat de
fiets naast het parkeervak, en dus buiten de voorziening, is aangetroffen. Voor de handhaver is
bepalend hoe hij de fiets aantreft. De fiets mocht dus verwijderd worden.

Daarnaast wordt overwogen dat indien een fiets in een aangewezen gebied buiten een
fietsvoorziening wordt aangetroffen, de eigenaar vanaf het aanbrengen van de sticker één uur de
tijd krijgt om de fiets te verwijderen. Een begunstigingstermijn van één uur wordt voldoende
geacht om de overtreder in staat te stellen de overtreding ongedaan te maken. Een langere
begunstigingstermijn wordt gelet op de druk op de openbare ruimte in het gebied en de
aanzuigende werking van verkeerd geparkeerde fietsen niet wenselijk geacht en zou in feite leiden
tot het gedogen van overtredingen. Bovendien heeft de Rechtbank Amsterdam met de uitspraak
van 26 september 2018 te kennen gegeven dat het verlenen van een begunstigingstermijn van één
uur niet onredelijk is, in het geval van binnen het aangewezen gebied buiten de daarvoor
bestemde voorziening geparkeerde fietsen.2

Verder gaf bezwaarde aan dat er een tekort is aan parkeerplekken in de buurt. De Hallen is voor 
[NAAM] geen optie voor het parkeren van zijn fiets deze is namelijk niet dichtbij de woning van 
[NAAM]. Het is ongeveer 8-10 minuten lopen. De commissie overweegt hiertoe als volgt.

Overwogen wordt dat indien er op de betreffende locatie geen vrije plek voorhanden is, dit nog
niet betekent dat een fiets buiten de voorziening mag worden geplaatst. Vaak is er in de nabije

2 Rb Amsterdam, 26 september 2018, ECLI:NL:RBAMS:2018:7511.

omgeving nog wel een voorziening waar wel ruimte is om de fiets te parkeren. Tegen deze
achtergrond wordt bezwaarde niet in zijn bezwaren gevolgd.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mevrouw [NAAM]