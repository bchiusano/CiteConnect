Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Dossiernummer JB.21.000269.001
Datum        17 februari 2021
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 11 november 2020 heeft de handhaver, namens u, de fiets van [NAAM] (hierna:
bezwaarde) van de locatie Reyer Anslostraat en opgeslagen bij het Fietsdepot. De fiets stond
volgens het besluit langer dan zes weken onafgebroken op dezelfde plaats geparkeerd. Het besluit
is op 28 oktober 2020 bekendgemaakt. Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat haar fiets in het fietsenrek in haar straat geparkeerd stond en
dat zij de sticker die om het stuur zat heeft verwijderd.
. [NAAM] voert aan dat er voor de rest geen waarschuwing was voor het verwijderen van
fietsen, bijvoorbeeld aan de hand van een verkeersbord.
. [NAAM] geeft aan dat zij de fiets normaliter gebruikt om naar haar werk te gaan, maar
dat zij door de Corona-maatregelen thuiswerkt waardoor zij de fiets bijna of niet gebruikt.
. [NAAM] benadrukt dat zij de verwijdering onterecht vindt, omdat het advies van de
overheid is om thuis te blijven vanwege het Coronavirus.
.  Tot slot geeft [NAAM] aan dat zij de fiets moest ophalen bij het Fietsdepot, waardoor
zij verplicht met het openbaar vervoer moest reizen terwijl er een lockdown is.

4. Horen
Op 15 februari 2021 heeft [NAAM] per e-mail laten weten dat haar bezwaren zoals naar voren
gebracht in het bezwaarschrift voldoende duidelijk zijn en dat zij daar feitelijk weinig aan toe te

voegen heeft. Tegen deze achtergrond wordt het bezwaarschrift beoordeeld aan de hand van de
stukken in het dossier.

5. Juridisch kader
Ingevolge artikel 4.27 lid 2a van de Algemene Plaatselijke Verordening (APV) is het verboden om
in een door het college aangewezen gebied langer te parkeren dan een door het college te bepalen
periode. Het gebied binnen de Ring A10 (met uitzondering van Noord) is door het college
aangewezen als gebied waar een fiets niet langer dan zes weken op dezelfde plaats mag parkeren,
zonder wezenlijke onderbreking.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fietsen volgens de juiste procedure heeft plaatsgevonden.

6.1 Ten aanzien van het besluit
De locatie Reyer Anslostraat valt in het aangewezen gebied binnen de Ring A10. Op deze locatie
geldt een maximale parkeerduur van zes weken. Deze maximale parkeerduur geldt zowel binnen
als buiten de fietsparkeervoorzieningen. Met dit beleid wil de gemeente de bestaande
parkeerplekken beter benutten.

Uit het constateringsformulier en de foto's blijkt dat de fiets van [NAAM] langer dan zes weken
zonder wezenlijke onderbreking geparkeerd is geweest. Gebleken is dat de fiets van [NAAM] op
10 september 2020 door de handhavers van een onopvallend constateringsmiddel is voorzien
onder het spatbord. Op 28 oktober 2020 is gecontroleerd of de fiets van zijn plek is geweest. Uit
het intact zijn van het constateringsmiddel bleek dat [NAAM] haar fiets in de tussenliggende
periode niet heeft gebruikt.

Overtreding van artikel 4.27 lid 2a van de APV staat hiermee vast.

In een gebied met een maximale parkeerduur van zes weken krijgt de eigenaar vanaf het
aanbrengen van de sticker zeven dagen de tijd om de fiets te gebruiken. Uit het
constateringsformulier blijkt dat de sticker op 28 oktober 2020 is aangebracht en dat de fiets op 11
november 2020 is verwijderd. Uit de foto's, die zijn gemaakt op het moment van verwijdering,
blijkt dat het aangebrachte constateringsmiddel nog intact was.

Hieruit volgt dat u de juiste procedure heeft gevolgd bij het verwijderen van de fiets.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en
vaststellen Handboek Fietsparkeren'.

6.2 Ten aanzien van de bezwaren
Bezwaarde geeft aan dat haar fiets in het fietsenrek in haar straat geparkeerd stond en dat zij de
sticker die om het stuur zat heeft verwijderd.  De commissie overweegt hiertoe het volgende.

Overwogen wordt dat wanneer de gemeente een sticker op de fiets heeft geplakt, de sticker dient
te worden verwijderd én de fiets in gebruik te worden genomen. De fiets wordt dan niet
verwijderd. Dit staat ook uitgelegd op de website van gemeente Amsterdam en de website van
het Fietsdepot. De sticker die op de fiets zat verwijst hiernaar. Van een fietseigenaar mag worden
verwacht dat hij of zij onderzoek doet naar de ter plaatse geldende regels. Onbekendheid met de
regels en de procedure vormt dus geen rechtvaardiging.

Bezwaarde voert aan dat er voor de rest geen waarschuwing was voor het verwijderen van fietsen,
bijvoorbeeld aan de hand van een verkeersbord. Het volgende wordt hiertoe overwogen.

Door middel van informatieborden wordt uitsluitend gewezen geldende verboden. Het zijn het
niet de borden die het parkeerverbod in het leven roepen. Het is de bevoegdheid in de APV en het
Aanwijzingsbesluit die maken dat er een bepaald regime geldt in het gebied. Het al dan niet
aanwezig zijn van een bord doet daarom niet af aan de geldende regels, waarbij wordt verwezen
naar de uitspraak van de Afdeling bestuursrechtspraak van de Raad van State van 2 juli 2014.2

Bezwaarde geeft aan dat zij de fiets normaliter gebruikt om naar haar werk te gaan, maar dat zij
door de Corona-maatregelen thuiswerkt waardoor zij de fiets bijna of niet gebruikt. [NAAM]
benadrukt dat zij de verwijdering onterecht vindt, omdat het advies van de overheid is om thuis te
blijven vanwege het Coronavirus.

Hoewel wij begrip hebben voor de door [NAAM] aangevoerde omstandigheden, doet dit niets
af aan de geconstateerde overtreding. De Corona-maatregelen ontslaan [NAAM] niet van de
plicht om haar fiets volgens de daarvoor geldende regels voor de parkeerduur te parkeren. Het kan
voorkomen dat iemand een fiets voor een langere tijd niet kan gebruiken wegens
omstandigheden. De beste oplossing is dan om de fiets binnen te zetten. Indien dit niet mogelijk is
wordt geadviseerd buren of vrienden te vragen om de fiets in de gaten te houden. Herhaald wordt
dat wanneer de gemeente een sticker op de fiets heeft geplakt, de sticker dient te worden
verwijderd én de fiets in gebruik te worden genomen. De fiets wordt dan niet verwijderd.

Tot slot geeft [NAAM] aan dat zij de fiets moest ophalen bij het Fietsdepot waardoor zij
verplicht met het openbaar vervoer moest reizen terwijl er een lockdown is.

Opgemerkt wordt dat [NAAM] de mogelijkheid had de fiets door het Fietsdepot thuis te laten
bezorgen. Op de website van het Fietsdepot wordt deze mogelijkheid ook weergegeven. Tegen
deze achtergrond wordt het bezwaar van [NAAM] niet gevolgd.

7. Conclusie

2 Raad van State 2 juli 2014, ECLI:NL:RVS:2014:2398.

Op grond van het voorgaande is de commissie van oordeel dat het bezwaar ongegrond is en dat
het bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

[NAAM]