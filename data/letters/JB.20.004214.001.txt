Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.20.004214.001
Datum         15 april 2020
Onderwerp     Advies naar aanleiding van het bezwaarschrift van [NAAM] college,

1. Inleiding
Op 28 februari 2020 om 12:15 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond de Kinkerstraat (Nicolaas Beetstraat) te Amsterdam, en
opgeslagen bij het Fietsdepot. De fiets van bezwaarde stond volgens het besluit niet geparkeerd in
de daarvoor bestemde voorziening. Het besluit is op 27 februari 2020 om 17:00 uur bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat hij zijn fiets altijd in een van de fietsenrekken op de Kinkerstraat
zet en als deze rekken vol zijn zoekt hij een ander rek op in een andere straat-
. [NAAM] geeft aan dat zijn fiets tijdens een week vakantie verplaatst is door iemand
anders waardoor de fiets buiten het rek is komen te staan-
. [NAAM] stelt dat het besluit om de fiets mee te nemen zeer snel is genomen  en dat
het volledig oneerlijk is nu hij  niet de schuldige is-
. [NAAM] geeft aan dat tussen de datum van stickeren en de datum van verwijdering
maar één uur zat. Dit is volgens bezwaarde te kort om de fout te herstellen.

4. Horen van bezwaarde

Op 15 april 2020 is er telefonisch contact geweest met bezwaarde. Tijdens dat gesprek heeft hij de
in het bezwaarschrift naar voren gebrachte bezwaren benadrukt.

5. Juridisch kader
Ingevolge artikel 4.27 lid 3 en 4 APV kan in het belang van de veiligheid en ter voorkoming van
hinder een gebied worden aangewezen waarin fietsen uitsluitend in de daarvoor bestemde
voorziening (lees: een fietsenrek/ fietsvak/ fietsnietje) mogen worden geparkeerd. Door het
intensief gebruik en hoge fietsparkeerdruk is het gebied rond de Kinkerstraat door het college van
burgemeester en wethouders aangewezen als gebied waarin het verboden is om fietsen buiten de
daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied gebruik maken de ruimte
te geven. Door middel van informatieborden wordt gewezen op het verbod om buiten een daartoe
aangewezen voorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets niet in een daartoe aangewezen voorziening geparkeerd stond. De fiets stond op de
stoep, buiten een fietsvoorziening geparkeerd. Voor een handhaver is bepalend hoe hij de fiets
aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van een uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

1 Gemeenteblad 18 september 2018, nr. 197814, 'Uitvoering van een gebiedsaanwijzing op grond van art. 4, lid 3
Algemene Plaatselijke Verordening APV ter beperking van het (brom) fietsparkeren inde openbare ruimte in het belang
van de veiligheid en ter voorkoming van hinder, gemeente Amsterdam'.

Uit de foto's blijkt dat de fiets voorzien was van een sticker. Uit het constateringsformulier blijkt
dat de sticker op 27 februari 2020 om 17:00 uur is aangebracht, dat de fiets diezelfde dag om 17:09
uur is ingevoerd in het systeem en dat de fiets op 28 februari 2020 om 12:15 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] geeft aan dat hij zijn fiets altijd in een van de fietsenrekken op de Kinkerstraat zet en
wanneer deze rekken vol zijn, hij een ander rek opzoekt in een andere straat. [NAAM] geeft aan
dat zijn fiets tijdens een week vakantie verplaatst is door iemand anders waardoor de fiets buiten
het rek is komen te staan. [NAAM] stelt dat het besluit om de fiets mee te nemen zeer snel is
genomen. Dit is volgens bezwaarde volledig oneerlijk nu hij niet de schuldige is. De commissie
overweegt hiertoe het volgende.

Herhaald wordt dat uit het constateringsformulier en de foto's die zijn gemaakt bij de verwijdering
van de fiets, blijkt dat de fiets buiten de voorziening is aangetroffen. Voor de handhaver is
bepalend hoe hij de fiets aantreft. Het komt helaas voor dat in het rek geplaatste fietsen eruit
worden gehaald zodat iemand anders zijn of haar fiets op die plek in het rek kan zetten. Hoe
vervelend dit voor bezwaarde ook is, het is zijn verantwoordelijkheid om de fiets zo te stallen dat
dit niet kan gebeuren. Ook als een slot gebruikt wordt om de fiets aan het rek te bevestigen, moet
dat slot zó bevestigd worden dat niet teveel ruimte bestaat om de fiets uit het rek te halen. De
commissie overweegt dat het voor risico van degene die zijn fiets stalt hoort te blijven, dat de fiets
door een ander verplaatst kan worden als hij de fiets niet zo bevestigt dat dat niet kan gebeuren.
De commissie is van mening dat de overtreding bezwaarde is toe te rekenen, zodat de last hem
terecht is opgelegd en de kosten van de bestuursdwang ook op hem verhaald mochten worden.

[NAAM] geeft aan dat tussen de datum van stickeren en de datum van verwijdering maar één
uur zat. Dit is volgens bezwaarde te kort om de fout te herstellen. Het volgende wordt hiertoe
overwogen.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. Dat de eigenaar van de fiets niet binnen die termijn de overtreding ongedaan heeft
kunnen maken in verband met bijvoorbeeld vakantie, doet daar niet aan af. Bovendien heeft de
Rechtbank Amsterdam met de uitspraak van 28 februari 2017 te kennen gegeven dat het verlenen
van een begunstigingstermijn van één uur niet onredelijk is, in het geval van binnen het
aangewezen gebied buiten de daarvoor bestemde voorziening geparkeerde fietsen.2

2 Rb Amsterdam, 28 februari 2017, ECLI:NL:RBAMS:2017:1136.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

[NAAM]