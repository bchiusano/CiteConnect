Advies van de bezwaarschriftencommissie Juridisch Bureau

Aan           Het college van burgemeester en wethouders van Amsterdam
Zaaknummer    JB.19.010605.001
Datum         12 september 2019
Onderwerp     Advies naar aanleiding van het bezwaarschrift van [NAAM]

Geacht college,

1. Inleiding
Op 4 juli 2019 heeft de handhaver, namens u, de fiets van [NAAM] (hierna: bezwaarde)
verwijderd uit het gebied rond het NS-station Amsterdam Zuid en opgeslagen bij het Fietsdepot. De
fiets van bezwaarde stond volgens het besluit niet geparkeerd in de daarvoor bestemde voorziening.
Het besluit is op 4 juli 2019 bekendgemaakt.

Tegen dit besluit is tijdig een bezwaarschrift ingediend.

2. Advies
Ik adviseer u:
.  het bezwaar ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe ik tot dit advies ben gekomen.

3. De bezwaren
Samengevat luiden de bezwaren als volgt:
- [NAAM] bestrijdt niet dat zijn fiets daar in strijd met de bepalingen van de Algemene
Plaatselijke Verordening (APV) gestald stond.
- [NAAM] voert aan dat de begunstigingstermijn, gemeten naar de omstandigheden en
de ernst van de overtreding, te kort is om redelijk genoemd te kunnen worden. [NAAM]
vindt dat hij niet de gelegenheid heeft gekregen om de overtreding ongedaan te maken.
- [NAAM] voert aan dat de meeste fietsen geparkeerd bij treinstations gebruikt worden
in het woon-werkverkeer. Fietsen worden dus overwegend voor 9.00 uur gestald en pas
na 17.00 uur weer gebruikt. Een gestelde termijn die dermate kort is dat in redelijkheid de
meeste fietsers er niet tijdig kennis van kunnen nemen, kan volgens bezwaarde niet als
redelijk gekenschetst worden. [NAAM] stelt daarom dat het besluit in strijd met artikel
5:24 Algemene wet bestuursrecht (Awb) genomen is.

Bezwaarde verzoekt u op grond van artikel 7:15 lid 2 Awb de kosten in de bezwaarfase te
vergoeden. [NAAM] geeft aan dat het gaat om:
-  de in rekening gebrachte kosten van bestuursdwang ?22,50-,
-  de kosten van vervangend vervoer ?3,50-,
-  de kosten van het slot ?50,-
-  de inkomstenderving van een dagdeel wegens het ophalen van de fiets ?160,-
-  en de administratieve kosten in verband met de behandeling van het bezwaar ?40,-.

4. Horen van bezwaarde
Op 11 september 2019 is er telefonisch contact geweest met bezwaarde. [NAAM] heeft
ingestemd met telefonisch horen. Hij heeft tijdens dat gesprek kort samengevat het volgende
aangevoerd.

Bezwaarde voert aan dat een begunstigingstermijn van een uur gezien de stallingsduur en locatie
in dit geval niet redelijk is. Dat de gemeente voor een begunstigingstermijn heeft gekozen van een
uur is, gezien het woon en werkverkeer op de stations, voor hem onbegrijpelijk. [NAAM] geeft
aan dat regels worden gemaakt om te zorgen dat dingen goed verlopen, maar hij denkt dat de
gemeente er alleen op uit is om makkelijk fietsen weg te kunnen knippen. Hij geeft aan dat als de
rechter er ook zo over denkt, dat dit niet goed is voor zijn vertrouwen in de overheid. [NAAM]
geeft bovendien aan dat hij zijn fiets tegen het fietsenrek aan heeft geparkeerd, in plaats van in
het fietsenrek. Op deze manier heeft het volgens hem ook geen zin om een bezwaarschrift in te
dienen. Hij gaf verder aan geen behoefte te hebben aan een hoorzitting.

5. Juridisch kader
Ingevolge artikel 4.27, lid 3 en 4, van de APV kan in het belang van de veiligheid en ter voorkoming
van hinder een gebied worden aangewezen waarin fietsen uitsluitend in de daarvoor bestemde
voorziening (lees: een fietsenrek) mogen worden geparkeerd. Door het intensief gebruik en hoge
fietsparkeerdruk is het gebied rond het NS-station Amsterdam Zuid door het college van
burgemeester en wethouders aangewezen als gebied waarin het verboden is om fietsen buiten de
daarvoor bestemde voorzieningen te parkeren1.

Verder zijn van toepassing artikel 5:21, artikel 5:24, artikel 5:25 en artikel 5:29 van de Awb. Op
grond hiervan kunt u een overtreding zelf beëindigen door het meevoeren en opslaan van de fiets,
nadat u de betrokkene in de gelegenheid heeft gesteld zelf de overtreding op te heffen. Tevens
kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'

te geven. Door middel van informatieborden wordt gewezen op het verbod om buiten de rekken
te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond vastgeketend naast het
fietsenrek. Voor een handhaver is bepalend hoe hij de fiets aantreft.

Overtreding van artikel 4.27, lid 4, van de APV staat hiermee vast.

Bezwaarde bestrijdt niet dat zijn fiets daar naar de letter van de wet in strijd met de bepalingen
van de APV gestald stond. [NAAM] voert echter aan dat hem geen redelijke
begunstigingstermijn is gegund. [NAAM] vindt dat hij niet de gelegenheid heeft gekregen om
de overtreding ongedaan te maken.

Bezwaarde voert aan dat de meeste fietsen geparkeerd bij treinstations gebruikt worden in het
woon-werkverkeer. Een gestelde termijn die dermate kort is dat in redelijkheid de meeste fietsers
er niet tijdig kennis van kunnen nemen, kan volgens bezwaarde niet als redelijk gekenschetst
worden. [NAAM] stelt daarom dat het besluit in strijd met artikel 5:24 Algemene wet
bestuursrecht (Awb) genomen is.

Artikel 5:24 Awb schrijft voor dat de overtreder zelf in de gelegenheid moet worden gesteld om de
overtreding ongedaan te maken. Daarbij moet vermeld worden binnen welke termijn de last (in dit
geval de overtreding ongedaan maken) moet worden uitgevoerd.  Ingevolge het bepaalde in
artikel 5:31 lid 1 Awb is dit alleen anders indien sprake is van een zodanig spoedeisend geval dat
een begunstigingstermijn niet kan worden afgewacht.
Bij zeer hinderlijke of gevaarlijk geparkeerde fietsen wordt geen begunstigingstermijn toegepast
vanwege het spoedeisend belang om deze fietsen direct te verwijderen. Bij fietsen die buiten de
voorziening staan geparkeerd, wordt wel gewerkt met een begunstigingstermijn. De fiets wordt
daartoe voorzien van een oranje label met daarop de tijd waarop de overtreding is geconstateerd,
en het tijdstip waarna bestuursdwang zal worden toegepast. In Amsterdam wordt een
begunstigingstermijn gehanteerd van één uur. Indien de eigenaar van de fiets de overtreding niet
binnen dat uur nadat de fiets is gelabeld ongedaan maakt, wordt de fiets verwijderd.
Een begunstigingstermijn van één uur wordt voldoende geacht om de overtreder in staat te stellen
de overtreding ongedaan te maken. Dat de eigenaar van de fiets niet binnen die termijn de
overtreding ongedaan heeft kunnen maken in verband met bijvoorbeeld school- en of werktijden,
doet daar niet aan af. Een langere begunstigingstermijn wordt gelet op de druk op de openbare
ruimte in het gebied en de aanzuigende werking van verkeerd geparkeerde fietsen niet wenselijk
geacht en zou in feite leiden tot het gedogen van overtredingen. Eventuele differentiatie naar
particulier doel en duur van parkeren is bovendien ondoenlijk en geeft ruimte voor willekeur.

Uit het constateringsformulier volgt dat in dit geval  de begunstigingstermijn van één uur om op

4 juli 2019 om 10:20 uur is gegeven en dat de fiets van bezwaarde na afloop van de termijn, om
11:41 uur nog steeds buiten de fietsvoorziening is aangetroffen. De fiets is daarom verwijderd door
uw handhavers.
De commissie volgt de redenering van bezwaarde dat feitelijk geen begunstigingstermijn geboden
is gezien vorenstaande niet. De commissie is van mening dat u de bestuursdwang op juiste wijze
hebt toegepast.

Hieruit volgt dat u de juiste procedure heeft gevolgd bij het verwijderen van de fiets. Er is een
begunstigingstermijn gegeven van één uur en de fiets is pas later verwijderd. [NAAM] wordt
daarom niet gevolgd in zijn bezwaar dat er geen redelijke begunstigingstermijn is gegeven.

Kostenvergoeding
Bezwaarde verzoekt u de kosten in de bezwaarfase te vergoeden. De kosten bedragen :
-  de aan het Fietsdepot betaalde administratiekosten ?22,50-,
-  de kosten van vervangend vervoer ?3,50-,
-  de kosten van het slot ?50,-
-  de inkomstenderving van een dagdeel wegens het ophalen van de fiets ?160,-
-  en de administratieve kosten in verband met de behandeling van het bezwaar ?40,-.

Op grond van artikel 7.15, lid 2 van de Awb worden de kosten die de belanghebbende in verband
met de behandeling van het bezwaar redelijkerwijs heeft moeten maken, door het bestuursorgaan
uitsluitend vergoed op verzoek van de belanghebbende voor zover het bestreden besluit wordt
herroepen wegens aan het bestuursorgaan te wijten onrechtmatigheid. Nu is gebleken dat de
overtreding vast staat, de juiste procedure is gevolgd en de bezwaren niet worden gevolgd, wordt
geconcludeerd dat bezwaarde niet in aanmerking komt voor vergoeding van de kosten voor
vervangend vervoer, vergoeding van het opengebroken kettingslot, inkomstenderving en de aan
het Fietsdepot betaalde administratiekosten.

Bezwaarde wenst ook vergoeding van administratieve kosten, in verband met de behandeling van
het bezwaar. Het gaat volgens bezwaarde om een bedrag van ?40,-.

Uit de jurisprudentie valt af te leiden dat verletkosten voor het opstellen van een bezwaarschrift
evenmin voor vergoeding in aanmerking komen . Zie bijvoorbeeld ECLI:NL:GHDHA:2014:2134:
r.o. 7.3:
'.Uit deze toelichting kan worden opgemaakt dat verletkosten kunnen worden
toegekend voor werkzaamheden die naar hun aard plaatsvinden op tijdstippen die
algemeen gelden als werktijden. Werkzaamheden die daar buiten kunnen plaatsvinden,
zoals het lezen van stukken, het opstellen van een bezwaarschrift en het in het kader
daarvan verrichten van onderzoek komen niet voor verletkostenvergoeding in
aanmerking. Deze kosten behoren voor een ieder tot de normale risico's van het
maatschappelijk verkeer.'

7. Conclusie
Op grond van het voorgaande ben ik van oordeel dat het bezwaar ongegrond is en dat het bestreden
besluit in stand dient te blijven. [NAAM] komt niet in aanmerking voor een kostenvergoeding.

Adviseur,

Lisette [NAAM]