Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.20.011001.001
Datum         17 augustus 2020
Onderwerp     Advies naar aanleiding van het bezwaarschrift van [NAAM]

Geacht college,

1. Inleiding
Op 16 juni 2020 om 18:58 uur heeft de handhaver, namens u, een fiets van [NAAM] (hierna:
bezwaarde) verwijderd uit de Kinkerstraat te Amsterdam en opgeslagen bij het Fietsdepot. De fiets
van bezwaarde stond volgens het besluit niet geparkeerd in de daarvoor bestemde voorziening. Het
besluit is volgens het constateringsformulier op 16 juni 2020 om 17:50 uur bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat hij aan de Kinkerstraat woont en altijd zijn fiets netjes parkeert
bij de fietsnietjes voor zijn huis-
. [NAAM] stelt dat zijn fiets is gestickerd op 16 juni 2020 om 17:57 uur en dat zijn fiets
diezelfde dag, één uur later, om 18:58 uur is verwijderd-
. [NAAM] stelt dat zijn fiets geen hinder opleverde en de fiets heeft de doorgang niet
belemmerd-
. [NAAM] geeft aan dat hij op de foto heeft gezien dat zijn fiets een halve meter is
verplaatst van de fietsnietjes. [NAAM] stelt dat het geregeld voor komt dat winkelend
publiek fietsen verplaatsen rondom de fietsnietjes-
. [NAAM] stelt dat het een kleine moeite was geweest om zijn fiets een halve meter te
verplaatsen richting de fietsnietjes in plaats van dusdanig streng te handhaven.

4. Horen van bezwaarde
Op 3 augustus 2020 is er telefonisch contact geweest met bezwaarde. [NAAM] heeft ingestemd
met telefonisch horen. [NAAM] heeft tijdens dat gesprek zijn bezwaren herhaald en benadrukt.
Daarnaast heeft bezwaarde kort samengevat het volgende aangevoerd:
.  Een paar dagen nadat bezwaarde zijn fiets had opgehaald was de band van de fiets lek.
[NAAM] stelt dat dit mogelijk door de verwijdering van zijn fiets is gekomen.
[NAAM] geeft aan dat hij zijn fiets al heeft laten maken en geen foto meer kan maken
ter bewijs.

5. Juridisch kader
Ingevolge artikel 4.27 lid 3 en 4 van de APV kan in het belang van de veiligheid en ter voorkoming
van hinder een gebied worden aangewezen waarin fietsen uitsluitend in de daarvoor bestemde
voorziening (lees: een fietsenrek/fietsparkeervak/fietsnietje) mogen worden geparkeerd. Door het
intensief gebruik en hoge fietsparkeerdruk is het gebied rond de Kinkerstraat door het college van
burgemeester en wethouders aangewezen als gebied waarin het verboden is om fietsen buiten de
daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied rond de Kinkerstraat is het verboden fietsen buiten een
parkeervoorziening te plaatsen. Dit verbod wordt gehandhaafd teneinde de voetgangers die van
het gebied gebruik maken de ruimte te geven. Door middel van informatieborden wordt gewezen
op het verbod om buiten de rekken te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond op de standaard geparkeerd
op de stoep. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een

1 Gemeenteblad 18 september 2018, nr. 197814, 'Uitvoering van een gebiedsaanwijzing op grond van art. 4, lid 3 Algemene
Plaatselijke Verordening APV ter beperking van het (brom) fietsparkeren inde openbare ruimte in het belang van de veiligheid en
ter voorkoming van hinder, gemeente Amsterdam'.

begunstigingstermijn van een uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 16 juni 2020 om 17:50 uur is aangebracht, om 17:57 uur is ingevoerd in het systeem en
dat de fiets diezelfde dag om 18:58 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de [NAAM] geeft aan dat hij aan de Kinkerstraat woont en altijd zijn fiets netjes parkeert bij de
fietsnietjes voor zijn huis. De commissie overweegt hiertoe als volgt.

Voorop gesteld dient te worden dat de commissie niet twijfelt aan de goede intenties van
bezwaarde. Herhaald wordt dat uit het constateringsformulier en de foto's die zijn gemaakt bij de
verwijdering van de fiets, blijkt dat de fiets buiten een fietsvoorziening is aangetroffen. De fiets
stond op de standaard geparkeerd op de stoep en dus buitenvoorziening. Voor een handhaver is
bepalend hoe hij de fiets aantreft.

[NAAM] stelt dat zijn fiets is gestickerd op 16 juni 2020 om 17:57 uur en dat zijn fiets diezelfde
dag, één uur later, om 18:58 uur is verwijderd. De commissie overweegt hiertoe als volgt.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. Dat de eigenaar van de fiets niet binnen die termijn de overtreding ongedaan heeft
kunnen maken, doet daar niet aan af. Bovendien heeft de Rechtbank Amsterdam te kennen
gegeven dat het verlenen van een begunstigingstermijn van één uur niet onredelijk is, in het geval
van binnen het aangewezen gebied buiten de daarvoor bestemde voorziening geparkeerde
fietsen.2

[NAAM] stelt dat zijn fiets geen hinder opleverde en de fiets heeft de doorgang niet
belemmerd. De commissie overweegt hiertoe als volgt.

De plek waar bezwaarde zijn fiets heeft geparkeerd, valt onder het aangewezen gebied. Dit
betekent dat fietsen die buiten de daarvoor bestemde parkeervoorziening staan geparkeerd,

2 Rb Amsterdam, 28 februari 2017, ECLI:NL:RBAMS:2017:1136.

kunnen worden verwijderd. Het veroorzaken van hinder of het belemmeren van een doorgang is
hiervoor geen vereiste.

[NAAM] stelt dat het een kleine moeite was geweest om zijn fiets een halve meter te
verplaatsen richting de fietsnietjes in plaats van dusdanig streng te handhaven. De commissie
overweegt hiertoe als volgt.

Herhaald wordt dat uit het constateringsformulier en de foto's die zijn gemaakt bij de verwijdering
van de fiets, blijkt dat de fiets buiten de fietsvoorziening is aangetroffen. Overtreding van artikel
4.27 lid 4 APV staat hiermee vast en daarmee ook de bevoegdheid om de fiets van bezwaarde te
verwijderen. Juist in gebieden als het gebied rond de Kinkerstraat, is de parkeerdruk dusdanig
hoog dat strikte handhaving van groot belang is. Dit betekent dat het maken van uitzonderingen
de verkeerssituatie in een dergelijk gebied niet ten goede komt. De commissie volgt bezwaarde
dan ook niet in zijn standpunt.

[NAAM] geeft aan dat hij op de foto heeft gezien dat zijn fiets een halve meter is verplaatst van
de fietsnietjes. [NAAM] stelt dat het geregeld voor komt dat winkelend publiek fietsen
verplaatsen rondom de fietsnietjes. De commissie overweegt hiertoe het volgende.

Het komt helaas voor dat in de parkeervoorziening geplaatste fietsen eruit worden gehaald zodat
iemand anders zijn of haar fiets op die plek kan zetten. Hoe vervelend dit ook is, verwacht mag
worden dat degene die zijn fiets los in een fietsparkeervak, fietsenrek of tegen een fietsennietje
stalt, weet dat er een risico op verplaatsing aan kleeft. Het is de verantwoordelijkheid van
bezwaarde om de fiets zo te stallen dat deze niet verplaatst kan worden. Bij het parkeren tegen
een fietsennietje of in een fietsenrek kan bijvoorbeeld een (ketting)slot gebruikt worden om de
fiets aan het fietsenrek of fietsennietje te bevestigen, dat zó bevestigd dient te worden dat niet
teveel ruimte bestaat om de fiets uit het fietsenrek of fietsnietje te halen.

6.3 Ten aanzien van de gevorderde kostenvergoeding
Een paar dagen nadat bezwaarde zijn fiets had opgehaald was de band van de fiets lek. [NAAM]
stelt dat dit mogelijk door de verwijdering van zijn fiets is gekomen. [NAAM] geeft aan dat hij
zijn fiets al heeft laten maken en geen foto meer kan maken ter bewijs. De commissie overweegt
hiertoe als volgt.

Overwogen wordt dat bij het toepassen van bestuursdwang zorgvuldig te werk moet worden
gegaan en beschadiging moet worden vermeden. Uit het dossier blijkt niet dat de fiets is
beschadigd. [NAAM] is de gelegenheid geboden om het door zijn gestelde te onderbouwen
met stukken. [NAAM] heeft echter de schadeclaim niet onderbouwd met stukken. Dat
bezwaarde de stukken niet heeft kunnen overleggen, komt voor zijn rekening. Aangenomen moet
worden dat u zorgvuldig te werk bent gegaan.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een

kostenvergoeding.

Adviseur,

Mw. [NAAM]