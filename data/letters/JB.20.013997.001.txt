Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.20.013997.001 en JB.20.013999.001
Datum         7 december 2020
Onderwerp     Advies naar aanleiding van het bezwaarschrift van [NAAM] college,

1. Inleiding
Op 30 juli 2020 om 11:30 uur heeft de handhaver, namens u, een fiets (barcode 1000344592) van 
[NAAM] (hierna: bezwaarde) verwijderd uit het gebied rond de Kinkerstraat/De Hallen
(Hasebroekstraat) en opgeslagen bij het Fietsdepot. De fiets van bezwaarde stond volgens het
besluit niet geparkeerd in de daarvoor bestemde voorziening. Het besluit is volgens het
constateringsformulier op 30 juli 2020 om 08:36 uur bekendgemaakt.

Op 25 augustus 2020 om 10:50 uur heeft de handhaver, namens u, een fiets (barcode 1000400776)
van bezwaarde verwijderd uit het gebied rond de Kinkerstraat/De Hallen (Hasebroekstraat) en
opgeslagen bij het Fietsdepot. De fiets van bezwaarde stond volgens het besluit niet geparkeerd in
de daarvoor bestemde voorziening. Het besluit is volgens het constateringsformulier op 25 augustus
2020 om 08:42 uur bekendgemaakt.

Tegen de besluiten is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  de bestreden besluiten in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat zij woont in de Hasebroekstraat. [NAAM] stelt dat op er 28
juli 2020 een bord stond dat alle fietsen weg moesten uit de stalling voor haar deur.
[NAAM] geeft aan dat zij vervolgens haar fiets heeft neergezet aan de buitenkant van
een fietsenstalling, aansluitend gezet van een andere stalling omdat deze vol was-

. [NAAM] stelt dat er geen markeringen op de grond stonden. [NAAM] geeft aan dat
zij dus voor zover zij weet haar fiets niet buiten de stalling heeft gezet-
. [NAAM] vindt het onterecht dat haar fiets is meegenomen en verzoekt om de
administratiekosten die zij heeft betaald aan het Fietsdepot voor het laten thuisbezorgen
van de fiets-
. [NAAM] geeft aan dat haar fiets een tweede keer is verwijderd. [NAAM] stelt dat
haar fiets echt goed geparkeerd stond in een fietsparkeervak-
. [NAAM] geeft aan dat zij een week is weggeweest en dat iemand anders haar fiets
waarschijnlijk heeft verplaatst waardoor deze buiten het vak is komen te staan.
[NAAM] stelt dat buurtbewoners continu fietsen verplaatsen-
. [NAAM] geeft tot slot aan dat er wegens een terrasuitbreiding fietsparkeerplekken zijn
weggehaald. [NAAM] stelt dat er hierdoor continu geen plaats is om de fiets in een
fietsenrek of fietsparkeervak te zetten. Zelfs niet 100 meter verderop in de straat.

4. Horen van bezwaarde
Op 1 december 2020 is er telefonisch contact geweest met bezwaarde. [NAAM] heeft
ingestemd met telefonisch horen. [NAAM] heeft tijdens dat gesprek kort samengevat het
volgende aangevoerd:
. [NAAM] stelt dat veel mensen in de buurt klagen dat er niet genoeg plek is-
.  Indien er geen plek is verplaatsen anderen de fietsen in het rek zodat zij hun eigen fiets er
neer kunnen zetten-
. [NAAM] stelt dat de fietsen vervolgens veel te snel worden verwijderd. [NAAM]
geeft aan dat haar fiets op 25 augustus 2020 op hetzelfde moment is gestickerd als deze is
verwijderd-
. [NAAM] stelt dat parkeren in de fietsenstalling onder de Hallen geen oplossing is. Als
zij haar fiets een langere tijd niet gebruikt, is het niet te doen om hiervoor te moeten
betalen.

5. Juridisch kader
Ingevolge artikel 4.27 lid 3 en 4 van de APV kan in het belang van de veiligheid en ter voorkoming
van hinder een gebied worden aangewezen waarin fietsen uitsluitend in de daarvoor bestemde
voorziening (lees: een fietsenrek/fietsparkeervak) mogen worden geparkeerd. Door het intensief
gebruik en hoge fietsparkeerdruk is het gebied rond de Kinkerstraat/De Hallen door het college
van burgemeester en wethouders aangewezen als gebied waarin het verboden is om fietsen
buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

1 Gemeenteblad 18 september 2018, nr. 197814, 'Uitvoering van een gebiedsaanwijzing op grond 
van art. 4, lid 3 Algemene Plaatselijke Verordening APV ter beperking van het (brom) fietsparkeren in 
de openbare ruimte in het belang van de veiligheid en ter voorkoming van hinder, gemeente Amsterdam'.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit tot verwijdering van de fiets met barcode 1000344592
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond naast een ondergrondse
container. De fiets van bezwaarde stond niet in een fietsparkeervak of fietsenrek. Voor een
handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van een uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto's blijkt dat de fiets voorzien was van een sticker. Uit de constateringsformulieren blijkt
dat de sticker op 30 juli 2020 om 08:36 uur is aangebracht, en dat de fiets diezelfde dag om 11:30
uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van het besluit tot verwijdering van de fiets met barcode 1000400776
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond naast een rood hek en voor
een witte lijn. De fiets van bezwaarde stond niet in een fietsparkeervak of fietsenrek. Voor een
handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van een uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 25 augustus 2020 om 08:42 uur is aangebracht, en dat de fiets diezelfde dag om 10:50
uur verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.3 Ten aanzien van de bezwaren
[NAAM] geeft aan dat zij woont in de Hasebroekstraat. [NAAM] stelt dat er op 28 juli 2020
een bord stond dat alle fietsen weg moesten uit de stalling voor haar deur. [NAAM] geeft aan
dat zij vervolgens haar fiets heeft neergezet aan de buitenkant, aansluitend gezet van een andere
stalling omdat deze vol was. [NAAM] stelt dat er geen markeringen op de grond stonden.
[NAAM] geeft aan dat zij dus voor zover zij weet haar fiets niet buiten de stalling heeft gezet.
[NAAM] geeft aan dat haar fiets een tweede keer is verwijderd. [NAAM] stelt dat haar fiets
echt goed geparkeerd stond in een fietsparkeervak. [NAAM] geeft aan dat zij een week is
weggeweest en dat iemand anders haar fiets waarschijnlijk heeft verplaatst waardoor deze buiten
het vak is komen te staan. [NAAM] stelt dat buurtbewoners continu fietsen verplaatsen. De
commissie overweegt hiertoe als volgt.

De commissie twijfelt niet aan de goede intenties van bezwaarde en merkt op dat het spijtig is dat
de fiets van bezwaarde twee keer is verwijderd. Herhaald wordt dat uit de
constateringsformulieren en de foto's die zijn gemaakt bij de verwijdering van de fiets, de fiets
beide keren buiten de voorziening is aangetroffen. Voor de handhaver is bepalend hoe hij de fiets
aantreft. Het komt helaas voor dat in het rek of in een parkeervak geplaatste fietsen eruit worden
gehaald zodat iemand anders zijn of haar fiets op die plek in het rek of vak kan zetten. Hoe
vervelend dit voor bezwaarde ook is, het is haar verantwoordelijkheid om de fiets zo te stallen dat
dit niet kan gebeuren. Bij een fiets in een fietsenrek kan bijvoorbeeld een (ketting)slot worden
gebruikt om de fiets aan het rek te bevestigen dat niet teveel ruimte bestaat om de fiets uit het rek
te halen. Ten aanzien van het parkeren in een parkeervak voor fietsen merkt de commissie op dat
verwacht mag worden dat degene die zijn fiets los in een fietsparkeervak stalt weet dat er een
risico op verplaatsing aan kleeft. Er kan ook voor gekozen worden om de fiets, vaak op wat meer
afstand van de bestemming, in een fietsenrek te stallen. Overwogen wordt dat het voor risico van
degene die zijn fiets stalt hoort te blijven, dat de fiets door een ander verplaatst kan worden als de
fiets los in een fietsparkeervak wordt geplaatst.

Wellicht ten overvloede wordt opgemerkt dat een fietsenrek zo is ingericht en vormgegeven dat
het voor de gebruiker daarvan eenduidig is hoe op een juiste wijze de fiets in het fietsenrek
geplaatst dient te worden. Bij een fietsenrek met wielsleuven mag verwacht worden dat de
gebruiker weet dat als de fiets niet met het wiel in een wielsleuf wordt gezet, de fiets onjuist in het
fietsenrek staat geparkeerd.

[NAAM] geeft verder aan dat er wegens een terrasuitbreiding fietsparkeerplekken zijn
weggehaald. [NAAM] stelt dat er hierdoor continu geen plaats is om de fiets in een fietsenrek of
fietsparkeervak te zetten. Zelfs niet 100 meter verderop in de straat. [NAAM] stelt dat veel
mensen in de buurt klagen dat er niet genoeg plek is. [NAAM] stelt dat parkeren in de
fietsenstalling onder de Hallen geen oplossing is. Als zij haar fiets een langere tijd niet gebruikt is
het niet te doen om hiervoor te moeten betalen. De commissie overweegt hiertoe als volgt.

De commissie heeft contact gehad met de gebiedsmakelaar over de parkeerproblemen in dat
gebied. De gebiedsmakelaar heeft samengevat aangegeven dat er voldoende fietsparkeerplekken
zijn in de zeer beperkte openbare ruimte in deze buurt. Een parkeerplek zal waarschijnlijk niet
altijd direct voor de woning van bezwaarde beschikbaar zijn. De commissie merkt op dat op de
website https://www.amsterdam.nl/parkeren-verkeer/fiets/parkeren/ ook de parkeerplekken voor
fietsen zijn weergegeven. Overwogen wordt dat, indien er op de betreffende locatie geen vrije
plek voorhanden is, dit nog niet betekent dat een fiets buiten de parkeervoorziening mag worden
geplaatst. Vaak is er in de nabije omgeving nog wel een voorziening waar wel ruimte is om de fiets
te parkeren. De fiets kan bijvoorbeeld worden neergezet in een fietsenstalling of fietsenrek op wat
meer afstand van de locatie. Ook kan de fiets geparkeerd worden op een locatie waar het verbod
buiten voorziening parkeren niet geldt.

[NAAM] stelt dat de fietsen vervolgens veel te snel worden verwijderd. [NAAM] geeft aan
dat haar fiets op 25 augustus 2020 op hetzelfde moment is gestickerd als deze is verwijderd. De
commissie overweegt hiertoe als volgt.

De commissie overweegt dat het spijtig is dat de tijden op het kennisgevingsbesluit en
constateringsformulier door een registratie fout, alleen de tijd van verwijdering aangeven. Echter
is volgens de uitspraak van Rechtbank Den Haag van 10 oktober 20162 de sticker op de fiets het
besluit. Op de foto's die op het moment van verwijderen van de fiets door de handhaver zijn
gemaakt, is te zien dat de fiets van bezwaarde voorzien was van een sticker.
Uit de foto's van de sticker gemaakt door Handhaving blijkt dat de sticker op 25 augustus 2020 om
08:42 uur is aan gebracht, en dat de fiets om 10:50 uur is verwijderd. Herhaald wordt dat indien
een fiets in een aangewezen gebied buiten een fietsvoorziening wordt aangetroffen, de eigenaar
vanaf het aanbrengen van de sticker één uur de tijd krijgt om de fiets te verwijderen. Gelet op
voorgaande is de commissie van mening dat de juiste procedure voor verwijdering is gevolgd. Het
bezwaar van bezwaarde wordt dan ook niet gevolgd.

2 Rb Den Haag, 10 oktober 2016, ECLI:NL:RBDHA:2016:12168.

6.4 Ten aanzien van de gevorderde kostenvergoeding
[NAAM] vindt het onterecht dat haar fiets is meegenomen en verzoekt om de
administratiekosten terug te krijgen, die zij heeft betaald aan het Fietsdepot voor het laten
thuisbezorgen van de fiets. De commissie overweegt hiertoe als volgt.

Ten aanzien van de door bezwaarde aan het Fietsdepot betaalde administratiekosten voor het
thuisbezorgen van de fiets wordt overwogen dat deze kosten alleen voor vergoeding in
aanmerking komen indien blijkt dat niet de juiste procedure voor verwijdering van beide fietsen is
gevolgd. Hiervan is geen sprake. [NAAM] komt dan ook niet in aanmerking voor de vergoeding
van de door haar gemaakte kosten.

7. Conclusie
Op grond van het voorgaande is de commissie van oordeel dat het bezwaar ongegrond is en dat de
bestreden besluiten in stand dienen te blijven. [NAAM] komt niet in aanmerking voor een
kostenvergoeding.

Adviseur,

Mw. [NAAM]