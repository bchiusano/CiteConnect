Advies van de bezwaarschriftencommissie Juridisch Bureau
Aan           Het college van burgemeester en wethouders van de gemeente Amsterdam
Zaaknummer    JB.22.019335.001
Datum         27 februari 2023
Onderwerp     Advies naar aanleiding van het bezwaarschrift van [NAAM]

Geacht college,

1. Inleiding
Op 4 november 2022 om 10:05 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond het Leidseplein (Kleine-Gartmanplantsoen) te
Amsterdam en opgeslagen bij het Fietsdepot. De fiets van bezwaarde stond volgens het besluit niet
geparkeerd in de daarvoor bestemde voorziening. Het besluit is op 4 november 2022 om 09:00 uur
bekendgemaakt. Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren uit het bezwaarschrift als volgt:
. [NAAM] geeft aan dat haar fiets vanaf 08:47 uur volgens haar Google Maps tijdlijn in
het fietsparkeervak stond op het begin van de Zieseniskade. Volgens de sticker is de fiets
aangemerkt voor verwijdering om 09:00 voor 10:00. Toen bezwaarde zelf om 09:34 uur
terugkwam, was de fiets al weg.
. [NAAM] kan zich voorstellen dat de fiets buiten het vak is geplaatst door iemand
anders om plaats te maken voor hun eigen fiets, maar voordat bezwaarde de kans heeft
gekregen om de fiets weg te zetten, was de fiets al meegenomen. Dit komt volgens
bezwaarde niet overeen met wat er op de formulieren staat.
.  Daarnaast verschilt de administratie van de sticker van het Fietsendepot van de brief van
het kennisgevingsbesluit. De tijd op de sticker van het fietsendepot geeft 09:00 uur aan
waar het kennisgevingsbesluit 09:01 uur aangeeft. [NAAM] geeft aan dat het één
minuut mag zijn, maar vraagt zich af waarom haar fiets exact op de klokslag gemerkt is en
dit ook niet eens klopt met het kennisgevingsbesluit.
. [NAAM] eist op basis van al deze redenen de betaalde kosten terug.

4. Horen van bezwaarde
Op 16 februari 2023 is bezwaarde per e-mail in de gelegenheid gesteld om telefonisch haar
bezwaren toe te lichten. [NAAM] heeft per e-mail van 17 februari 2023 laten weten geen
gebruik te willen maken van deze gelegenheid.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek) mogen worden geparkeerd.
Door het intensief gebruik en hoge fietsparkeerdruk rond het Leidseplein te Amsterdam door het
college van burgemeester en wethouders aangewezen als gebied waarin het verboden is om
fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied rond Leidseplein gebruik
maken de ruimte te geven. Door middel van informatieborden wordt gewezen op het verbod om
buiten de rekken te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond op het trottoir. Voor een
handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

1 Gemeenteblad 13 maart 2020, nr. 65635, 'Besluit van burgemeester en wethouders van de gemeente Amsterdambetreffende
aanwijzing van stadsdeel Centrum als gebied met een maximale(brom-)fietsparkeerduur van zes weken, met uitzondering van
het gebied rond NS-station Amsterdam Centraal- de aanwijzing van gebied Leidseplein en omgeving als gebied waar fietsen en
bromfietsen uitsluitend geplaatst mogen worden in de voor die categorie bestemde parkeervoorzieningen'.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 4 november 2022 om 09:00 uur is aangebracht en in het systeem om 09:01 uur is
geregistreerd.  De fiets is op 4 november 2022 om 10:05 verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde geeft aan dat haar fiets vanaf 08:47 in het fietsparkeervak stond op het begin van de
Zieseniskade. Volgens de sticker is de fiets aangemerkt voor verwijdering om 09:00 uur voor 10:00
uur. Toen bezwaarde zelf om 09:34 uur terugkwam, was de fiets al weg. [NAAM] kan zich
voorstellen dat de fiets buiten het vak is geplaatst door iemand anders om plaats te maken voor
hun eigen fiets, maar voordat bezwaarde de kans heeft gekregen om de fiets weg te zetten, was
de fiets al meegenomen. De commissie overweegt hiertoe het volgende.

Volgens de uitspraak van Rechtbank Den Haag van 10 oktober 2016 is de sticker op de fiets het
besluit.2  Op de foto's die op het moment van verwijderen van de fiets door de handhaver zijn
gemaakt, is te zien dat de fiets van bezwaarde voorzien was van een sticker. Ook blijkt uit het
foto's die op het moment van het plaatsen van de sticker zijn gemaakt dat de sticker op 4
november 2022 om 09:00 uur is aangebracht. Op de sticker staat vermeld dat de fiets verwijderd
wordt op 4 november 2022 vanaf 10:00 uur. Uit het constateringsformulier blijkt dat de fiets
diezelfde dag 10:05 uur is verwijderd. Nu uit het constateringsformulier volgt dat er wel degelijk
een besluit met een begunstigingstermijn is gegeven, wordt het bezwaar van bezwaarde niet
gevolgd.

Bezwaarde geeft aan dat de administratie van de sticker van het Fietsendepot verschilt van de
brief van het kennisgevingsbesluit. De tijd op de sticker van het fietsendepot geeft 09:00 uur aan
waar het kennisgevingsbesluit 09:01 uur aangeeft. De commissie overweegt hiertoe het volgende.

Herhaald wordt dat uit het constateringsformulier blijkt dat de sticker op 4 november 2022 om
09:00 uur is aangebracht en in het systeem om 09:01 uur is geregistreerd.  De fiets is op 4
november 2022 om 10:05 verwijderd. Dat er één minuut verschil zit tussen de tijd van de sticker en
het kennisgevingsbesluit, wil niet zeggen dat er geen sticker is aangebracht. Gelet op het
voorgaande wordt het bezwaar van bezwaarde niet gevolgd.

Bezwaarde eist op basis van al deze redenen de betaalde kosten terug. De commissie overweegt
hiertoe het volgende.

Ten aanzien van de door bezwaarde aan het Fietsdepot betaalde administratiekosten wordt
overwogen dat bezwaarde alleen in aanmerking komt voor een vergoeding, indien blijkt dat niet
de juiste procedure voor verwijdering is gevolgd. Hiervan is geen sprake. Aangezien de fiets
terecht is verwijderd komt deze schade niet voor vergoeding in aanmerking.

2 Rb Den Haag, 10 oktober 2016, ECLI:NL:RBDHA:2016:12168.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mw. [NAAM]