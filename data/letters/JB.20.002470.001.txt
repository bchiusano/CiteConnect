Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.20.002470.001
Datum         24 maart 2020
Onderwerp     Advies naar aanleiding van het bezwaarschrift van [NAAM]

Geacht college,

1. Inleiding
Op 7 februari 2020 om 18:47 uur heeft de handhaver, namens u, de fiets van [NAAM] (hierna:
bezwaarde) verwijderd uit de omgeving van het Leidseplein (Hirschpassage) te Amsterdam en
opgeslagen bij het Fietsdepot. De fiets van bezwaarde stond volgens het besluit niet geparkeerd in
de daarvoor bestemde voorziening. Het besluit is volgens het constateringsformulier op 7 februari
2020 om 16:55 uur bekendgemaakt. Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaar ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] stelt dat uit het kennisgevingsbesluit blijkt dat de fiets is weggehaald zonder
waarschuwing of wachttijd-
. [NAAM] stelt dat de fiets gedurende korte tijd in de omgeving bij het Leidseplein stond
geparkeerd-
. [NAAM] geeft aan dat de fiets vastgemaakt was aan het fietsenrek en dat de fiets geen
hinder veroorzaakte-
. [NAAM] verzoekt om een totale kostenvergoeding van ? 82,50. Bestaande uit ? 22,50
betaald aan het Fietsdepot en de kosten van ? 60, - voor een vervangend slot. [NAAM]
heeft voor dit slot een bon overlegd van het Zwarte Fietsenplan van ? 59,99 gedateerd op 10
februari 2020.

4. Horen van bezwaarde

Er is meerdere malen geprobeerd om telefonisch contact op te nemen met bezwaarde. Helaas is
het niet gelukt om bezwaarde telefonisch te bereiken. [NAAM] is op 17 maart 2020 per e-mail
nogmaals in de gelegenheid gesteld om te reageren voor 24 maart 2020. Nu van bezwaarde niets
is vernomen, is dit advies opgesteld op basis van de stukken in het dossier.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek) mogen worden geparkeerd.
Door het intensief gebruik en hoge fietsparkeerdruk is het gebied rond het Leidseplein door het
college van burgemeester en wethouders aangewezen als gebied waarin het verboden is om
fietsen buiten de daarvoor bestemde voorzieningen te parkeren1.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied rond het Leidseplein is het verboden fietsen buiten een
parkeervoorziening te plaatsen. Dit verbod wordt gehandhaafd teneinde de voetgangers die van
het gebied gebruik maken de ruimte te geven. Door middel van informatieborden wordt gewezen
op het verbod om buiten de rekken te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. Het voorwiel van de fiets van bezwaarde
stond niet in een wielsleuf. De fiets stond aan de achterkant van het fietsenrek. Voor een
handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van een uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 7 februari 2020 om 16:55 uur is aangebracht, en dat de fiets diezelfde dag om 18:47
uur verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] stelt dat uit het kennisgevingsbesluit blijkt dat de fiets is weggehaald zonder
waarschuwing of wachttijd. De commissie overweegt hiertoe als volgt.

Volgens de uitspraak van Rechtbank Den Haag van 10 oktober 2016 is de sticker op de fiets het
besluit.2 Op de foto's die op het moment van verwijderen van de fiets door de handhaver zijn
gemaakt, is te zien dat de fiets van bezwaarde voorzien was van een sticker. Herhaald wordt dat
uit de foto's blijkt dat de sticker op 7 februari 2020 om 16:55 uur is aangebracht. Uit het
constateringsformulier blijkt dat de fiets op diezelfde dag om 18:47 uur is verwijderd. Nu uit het
constateringsformulier en de foto's van de sticker volgt dat er wel degelijk een besluit met een
begunstigingstermijn is gegeven, wordt het bezwaar van bezwaarde niet gevolgd. De commissie
overweegt dat het spijtig is dat de tijden op het kennisgevingsbesluit, door een registratiefout,
alleen de tijden van verwijdering aangeeft. Maar dit betekent niet dat niet de juiste procedure voor
verwijdering gevolgd is.

Voorts geeft bezwaarde aan dat de fiets gedurende een korte tijd in de omgeving van het
Leidseplein stond geparkeerd. De commissie overweegt hiertoe het volgende.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. Dat de eigenaar van de fiets niet binnen die termijn de overtreding ongedaan heeft
kunnen maken, doet daar niet aan af. Bovendien heeft de Rechtbank Amsterdam met de uitspraak
van 28 februari 2017 te kennen gegeven dat het verlenen van een begunstigingstermijn van één
uur niet onredelijk is, in het geval van binnen het aangewezen gebied buiten de daarvoor
bestemde voorziening geparkeerde fietsen.3

[NAAM] geeft aan dat de fiets was vastgemaakt aan het fietsenrek en dat de fiets geen hinder
veroorzaakte. De commissie overweegt hiertoe als volgt.

2 Rb Den Haag, 10 oktober 2016, ECLI:NL:RBDHA:2016:12168.
3 Rb Amsterdam, 28 februari 2017, ECLI:NL:RBAMS:2017:1136.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. Het wiel van de fiets van bezwaarde stond
niet in de wielsleuf. De fiets van bezwaarde stond aan de achterkant van het fietsenrek
geparkeerd. Een fietsenrek is zo ingericht en vormgegeven dat het voor de gebruiker daarvan
eenduidig is hoe op een juiste wijze de fiets in het fietsenrek geplaatst dient te worden. Bij een
fietsenrek met wielsleuven mag verwacht worden dat de gebruiker weet dat als de fiets niet met
het wiel in een wielsleuf wordt gezet, de fiets onjuist in het fietsenrek staat geparkeerd. Daarnaast
wordt overwogen dat de plek waar bezwaarde haar fiets heeft geparkeerd, onder het aangewezen
gebied valt. Dit betekent dat fietsen die buiten de daarvoor bestemde parkeervoorziening staan
geparkeerd, kunnen worden verwijderd. Het veroorzaken van overlast of hinder is hiervoor geen
vereiste.

6.3 Ten aanzien van de gevorderde kostenvergoeding
[NAAM] verzoekt om een totale kostenvergoeding van ? 82,50. Bestaande uit ? 22,50 betaald
aan het Fietsdepot en de kosten van ? 60, - voor een vervangend slot. [NAAM] heeft voor dit
slot een bon overlegd van het Zwarte Fietsenplan van ? 59,99 gedateerd op 10 februari 2020. De
commissie overweegt hiertoe het volgende.

Ten aanzien van de door bezwaarde aan het Fietsdepot betaalde administratiekosten en het
opengebroken slot wordt overwogen dat bezwaarde alleen in aanmerking komt voor een
vergoeding, indien blijkt dat niet de juiste procedure voor verwijdering is gevolgd. Hiervan is geen
sprake. De handhavers hebben het (ketting)slot doorgeslepen om de fiets te kunnen verwijderen.
Aangezien de fiets terecht is verwijderd komt deze schade niet voor vergoeding in aanmerking.
Hoewel het betreurenswaardig is dat bezwaarde zijn slot niet meer kan hergebruiken, leidt dit niet
tot een kostenvergoeding.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden  besluit  in  stand  dient  te  blijven. [NAAM]  komt  niet  in  aanmerking  voor  een
kostenvergoeding.

Adviseur,

Mw. [NAAM]