Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.21.016063.001
Datum        7 januari 2022
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 16 augustus 2021 om 11:53 uur heeft de handhaver, namens u, de fiets van [NAAM] (hierna:
bezwaarde) verwijderd uit de omgeving van de Kinkerstraat/De Hallen (Kinkerstraat) te
Amsterdam en opgeslagen bij het Fietsdepot. De fiets stond volgens het besluit niet geparkeerd in
de daarvoor bestemde voorziening. Het besluit is op 16 augustus 2021 om 08:25 uur
bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat zijn fiets door Handhaving is verwijderd terwijl zijn fiets op slot
stond, en daarnaast ook nog met een kettingslot vastgemaakt was aan de fietsenstalling.
.  Het kettingslot heeft [NAAM] door de opening van de fietsenstalling gedaan. Deze
opening is normaliter de plek waar het wiel van de fiets in geplaatst moet worden.
[NAAM] geeft aan het kettingslot op deze manier vast te maken omdat de
fietsenstalling aan de buitenzijde scheef is, en hij daar zijn wiel niet in kan plaatsen.
.  De fiets van [NAAM], een Batavus `'Delivery'' bike, heeft brede banden, is zwaar, heeft
een bak/mand en een breed stuur. [NAAM] stelt dat hij vanwege deze redenen zijn fiets
niet met één wiel in een fietsenrek kan plaatsen omdat dit slecht zou zijn voor de banden.

. [NAAM] geeft daarnaast aan dat het plaatsen van zijn fiets midden in het rek ook geen
optie is. Andere fietseigenaren plaatsen daar dagelijks hun fietsen tussen, wat hij
uitermate frustrerend vindt. Volgens [NAAM] is het dan een hele opgave om je fiets
vervolgens weer te verwijderen.
. [NAAM] werkt op Amsterdam Airport Schiphol in de beveiliging. Hij vindt het niet
handig, maar ook niet fijn, om zijn fiets midden in de nacht in Fietsenstalling De Hallen op
te moeten halen.
. [NAAM] denkt dat een andere fietseigenaar zijn fiets heeft opgeschoven om
vervolgens zijn of haar eigen fiets in het fietsenrek te kunnen plaatsen. Volgens
[NAAM] gebeurt dit dagelijks door fietseigenaren die hun fiets ertussen willen zetten.
. [NAAM] vindt het een kwalijke zaak dat Handhaving niet kijkt welke fiets er als eerste
geparkeerd stond. Er wordt volgens [NAAM] niet gekeken naar een eventuele oorzaak,
maar er wordt wel een beslissing genomen. Zijn fiets stond dan wel naast de
fietsenstalling, maar de fiets stond wel gewoon op slot.
. [NAAM] geeft aan op de hoogte te zijn van het beleid om fietsen snel te kunnen
verwijderen. [NAAM] had alleen graag gezien dat de sticker op zijn fiets was geplakt en
hem vervolgens meer tijd was gegeven om het probleem op te kunnen lossen. Nu was
[NAAM] verplicht om zijn fiets binnen één uur te verwijderen en is er volgens hem een
besluit genomen zonder dat Handhaving zeker wist wat de exacte situatie was. Er is
volgens [NAAM] dan ook geen rekening gehouden met de verschillende aspecten in
zijn zaak.
. [NAAM] wil graag een vergoeding van de aan het Fietsdepot betaalde
thuisbezorgkosten en de kosten voor het aanschaffen van de nieuwe sloten.

4. Horen van [NAAM]
[NAAM] is bij e-mail van 10 december 2021 in de gelegenheid gesteld om zijn bezwaarschrift
telefonisch of schriftelijk nader toe te lichten. [NAAM] heeft diezelfde dag hierop gereageerd
en gevraagd of zijn bezwaarschrift met de bewijsstukken (foto's) in goede orde door de commissie
is ontvangen.

Per e-mail van 14 december 2021 heeft [NAAM] hetgeen hij in het bezwaarschrift heeft
aangegeven benadrukt. Hij heeft geen verdere bezwaren toegestuurd.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek of fietsnietje) mogen
worden geparkeerd. Door het intensief gebruik en hoge fietsparkeerdruk is het gebied rond de
Kinkerstraat en De Hallen door het college van burgemeester en wethouders aangewezen als

gebied waarin het verboden is om fietsen buiten de daarvoor bestemde voorzieningen te
parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond naast het fietsenrek
geparkeerd. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 16 augustus 2021 om 08:25 uur is aangebracht, en dat de fiets op diezelfde dag om
11:53 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

1 Gemeenteblad 18 september 2018, nr. 197814, 'Uitvoering van een gebiedsaanwijzing op grond 
van art. 4, lid 3 Algemene Plaatselijke Verordening APV ter beperking van het (brom) fietsparkeren 
in de openbare ruimte in het belang van de veiligheid en ter voorkoming van hinder, gemeente 
Amsterdam'.

6.2 Ten aanzien van de bezwaren
[NAAM] geeft aan dat zijn fiets door Handhaving is verwijderd terwijl zijn fiets op slot stond en
daarnaast ook nog met een kettingslot vastgemaakt was aan de fietsenstalling. Het kettingslot
heeft [NAAM] door de opening van de fietsenstalling gedaan. [NAAM] geeft aan het
kettingslot op deze manier vast te maken, omdat de fietsenstalling aan de buitenzijde scheef is en
hij daar zijn wiel niet in kan plaatsen. [NAAM] geeft aan op de hoogte te zijn van het beleid om
fietsen snel te kunnen verwijderen. [NAAM] had alleen graag gezien dat de sticker op zijn fiets
was geplakt en hem vervolgens meer tijd was gegeven om het probleem op te kunnen lossen. Nu
was [NAAM] verplicht om zijn fiets binnen één uur te verwijderen en is er volgens hem een
besluit genomen zonder dat Handhaving zeker wist wat de exacte situatie was. De commissie
overweegt hiertoe het volgende.

Herhaald wordt dat uit het constateringsformulier en de foto's die zijn gemaakt bij de verwijdering
van de fiets, blijkt dat de fiets buiten de fietsvoorziening is aangetroffen. De fiets stond naast het
fietsenrek geparkeerd. Voor een handhaver is bepalend hoe hij de fiets aantreft. Indien een fiets in
een aangewezen gebied buiten een fietsvoorziening wordt aangetroffen, krijgt de eigenaar vanaf
het aanbrengen van de sticker één uur de tijd om de fiets te verwijderen. Een begunstigingstermijn
van één uur wordt voldoende geacht om de overtreder in staat te stellen de overtreding ongedaan
te maken. Een langere begunstigingstermijn wordt gelet op de druk op de openbare ruimte in het
gebied en de aanzuigende werking van verkeerd geparkeerde fietsen niet wenselijk geacht en zou
in feite leiden tot het gedogen van overtredingen. Dat de eigenaar van de fiets niet binnen die
termijn de overtreding ongedaan heeft kunnen maken, doet daar niet aan af. Bovendien heeft de
Rechtbank Amsterdam met de uitspraak van 26 september 2018 te kennen gegeven dat het
verlenen van een begunstigingstermijn van één uur niet onredelijk is, in het geval van binnen het
aangewezen gebied buiten de daarvoor bestemde voorziening geparkeerde fietsen.2

De fiets van [NAAM], een Batavus `'Delivery'' bike, heeft brede banden, is zwaar, heeft een
bak/mand en een breed stuur. [NAAM] stelt dat hij vanwege deze redenen zijn fiets niet met
één wiel in een fietsenrek kan plaatsen omdat dit slecht zou zijn voor de banden. De commissie
overweegt hiertoe het volgende.

Overwogen wordt dat indien er op de betreffende locatie geen geschikte vrije plek voorhanden is,
dit nog niet betekent dat een fiets buiten het rek mag worden geplaatst. Vaak is er in de nabije
omgeving nog wel een voorziening waar wel een geschikte ruimte is om de fiets te parkeren. De
commissie volgt [NAAM] daarom niet in zijn bezwaar.

[NAAM] denkt dat een andere fietseigenaar zijn fiets heeft opgeschoven om vervolgens zijn of
haar eigen fiets in het fietsenrek te kunnen plaatsen. Volgens [NAAM] gebeurt dit dagelijks
door fietseigenaren die hun fiets ertussen willen zetten. De commissie overweegt hiertoe het
volgende.

2 Rb Amsterdam, 26 september 2018, ECLI:NL:RBAMS:2018:7511.

Het komt helaas voor dat in het rek geplaatste fietsen eruit worden gehaald zodat iemand anders
zijn of haar fiets op die plek in het rek kan zetten. Hoe vervelend dit voor [NAAM] ook is, het is
zijn verantwoordelijkheid om de fiets zo te stallen dat dit niet kan gebeuren. Ook als een
(ketting)slot gebruikt wordt om de fiets aan het rek te bevestigen, moet dat slot zó bevestigd
worden dat niet teveel ruimte bestaat om de fiets uit het rek te halen.

[NAAM] wil graag een vergoeding van de aan het Fietsdepot betaalde thuisbezorgkosten en de
kosten voor het aanschaffen van de nieuwe sloten. De commissie overweegt hiertoe het volgende.

Ten aanzien van de door [NAAM] aan het Fietsdepot betaalde thuisbezorgkosten en de
aanschaf van nieuwe sloten wordt overwogen dat [NAAM] alleen in aanmerking komt voor een
vergoeding, indien blijkt dat niet de juiste procedure voor verwijdering is gevolgd. Hiervan is geen
sprake. Aangezien de fiets terecht is verwijderd komt deze schade niet voor vergoeding in
aanmerking.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mevrouw [NAAM]