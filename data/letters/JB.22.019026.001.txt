Advies van de bezwaarschriftencommissie Juridisch Bureau
Aan           Het college van burgemeester en wethouders van de gemeente Amsterdam
Zaaknummer    JB.22.019026.001
Datum         6 april 2023
Onderwerp     Advies naar aanleiding van het bezwaarschrift van [NAAM]

Geacht college,

1. Inleiding
Op 10 november 2022 om 13:43 uur heeft de handhaver, namens u, de fiets van [NAAM]
(hierna: [NAAM]) verwijderd uit het gebied rond het NS-station Amsterdam Zuid (Gustav
Mahlerplein) en opgeslagen bij het Fietsdepot. De fiets van [NAAM] stond volgens het besluit niet
geparkeerd in de daarvoor bestemde voorziening. Het besluit is op 10 november 2022 om 11:17 uur
bekendgemaakt. Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  een gedeeltelijke kostenvergoeding toe te kennen van ? 10,-.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren uit het bezwaarschrift als volgt:
. [NAAM] geeft aan dat hij te weinig tijd had om zijn fiets te verplaatsen. [NAAM]
werkt bij ABN-AMRO en heeft zijn fiets letterlijk voor zijn werk geplaatst. [NAAM]
geeft aan dat twee uur tijd voor een waarschuwing te weinig is om daadwerkelijk de fiets
weg te halen.
. [NAAM] geeft aan dat er schade is aan zijn fiets. [NAAM] stelt dat zijn fiets nieuw is
en geen schade en krassen had. [NAAM] wilt hiervoor een vergoeding.

4. Horen van [NAAM]
Op 6 maart 2023 is er telefonisch contact geweest met [NAAM]. [NAAM] heeft ingestemd
met telefonisch horen. Tijdens dit gesprek heeft [NAAM] de gronden uit zijn bezwaarschrift
herhaald en benadrukt. Verder heeft [NAAM] samengevat het volgende aangevoerd:

. [NAAM] heeft de fiets voor het gebouw van de ABN-AMRO geparkeerd en wist dat dit
niet mocht. [NAAM] was van plan om twee uur naar kantoor te gaan en daarna weer de
fiets te pakken.
. [NAAM] gaf aan dat er nog meer fietsen geparkeerd stonden. De gemeente is in de
tussentijd langsgekomen en heeft de fiets meegenomen.
.  Toen de fiets terug werd gebracht zaten er krassen op de voorvork. [NAAM] gaf aan
dat er op het zadel lichte gaatjes zaten waardoor hij steeds een natte broek kreeg.
[NAAM] merkte op dat de fiets ook onder het gras en de modder zat. [NAAM] vond
dit heel vreemd.
. [NAAM] gaf ook aan dat het rem werk veel minder goed werkt en er waarschijnlijk aan
de kabels is getrokken. [NAAM] gaf aan dat dit niet op een foto te zien is. [NAAM]
concludeerde dat er niet netjes mee om is gegaan.
. [NAAM] is ook naar de fietsenmaker geweest en die zag duidelijk dat er krassen op
zaten. De fietsenmaker stelde dat er ook krassen zijn gemaskeerd. [NAAM] heeft ook
een nieuw zadel gekocht en er is ook geprobeerd om de krassen weg te werken.
. [NAAM] vindt het weghalen van de fietsen een zware maatregel. [NAAM] merkte op
dat de sticker op de fiets op zichzelf al voldoende indruk maakt.

Naar aanleiding van het telefoongesprek is [NAAM] per e-mail van 8 maart 2023 verzocht om
de schade te onderbouwen. Omdat [NAAM] niet reageerde, is er een herinnering verstuurd op
15 maart 2023 en is [NAAM] gebeld. [NAAM] heeft telefonisch kort samengevat aangegeven
dat hij geen bon hebt van de fietsenmaker, dat de kosten ongeveer ? 45,- waren en dat [NAAM]
enkel de administratiekosten terug wilt. [NAAM] heeft aangegeven dat hij zou terugbellen.
Omdat [NAAM] niet heeft teruggebeld, is [NAAM] per e-mail aangegeven dat hij uiterlijk tot
en met 29 maart 2023 de gelegenheid heeft om per e-mail een reactie te sturen. Aangezien
bezwaarde niet meer heeft gereageerd, is het advies gebaseerd op de informatie die de commissie
heeft.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek) mogen worden geparkeerd.
Door het intensief gebruik en hoge fietsparkeerdruk is het gebied rond het NS-station Amsterdam
Zuid door het college van burgemeester en wethouders aangewezen als gebied waarin het
verboden is om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de rekken
te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond op het trottoir en buiten
een fietsvoorziening. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 10 november 2022 om 11:17 uur is aangebracht, en dat de fiets op diezelfde dag om
13:43 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] geeft aan dat hij te weinig tijd had om zijn fiets te verplaatsen. [NAAM] geeft aan
dat twee uur tijd voor een waarschuwing te weinig is om daadwerkelijk de fiets weg te halen.
[NAAM] vindt het weghalen van de fietsen een zware maatregel.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. Dat de eigenaar van de fiets niet binnen die termijn de overtreding ongedaan heeft
kunnen maken, doet daar niet aan af. Bovendien heeft de Rechtbank Amsterdam met de uitspraak
van 26 september 2018 te kennen gegeven dat het verlenen van een begunstigingstermijn van één

uur niet onredelijk is, in het geval van binnen het aangewezen gebied buiten de daarvoor
bestemde voorziening geparkeerde fietsen.2

Gelet op de druk op de openbare ruimte in het gebied rond het NS-station Amsterdam Zuid en de
aanzuigende werking van verkeerd geparkeerde fietsen is het niet wenselijk om de overtreding te
dogen. Na het verstrijken van de begunstigingstermijn was het verwijderen van de fiets de enige
manier om overtreding te beëindigen. Overwogen wordt dat de gevolgen die daaruit voortvloeien
voor rekening komen van de overtreder.

6.3 Ten aanzien van de kosten
[NAAM] geeft aan dat er schade is aan zijn fiets. Toen de fiets terug werd gebracht zaten er
krassen op de voorvork en dat er gaatjes in het zadel zaten waardoor hij steeds een natte broek
kreeg. [NAAM] merkte op dat de fiets ook onder het gras en de modder zat. Ook werkt het
remwerk veel minder goed en is er waarschijnlijk aan de kabels getrokken. De fietsenmaker heeft
de krassen op de fiets van [NAAM] geprobeerd weg te werken en [NAAM] heeft nieuwe
zadel gekocht. [NAAM] heeft geen bon van de fietsenmaker, maar heeft aangegeven dat de
kosten ongeveer ? 45,- waren en dat hij enkel de administratiekosten terug wilt.

Overwogen wordt dat bij het toepassen van bestuursdwang zorgvuldig te werk moet worden
gegaan en beschadiging moet worden vermeden. Uit het constateringsformulier blijkt dat op het
moment van verwijdering de fiets enige lakschade had. [NAAM] is de gelegenheid geboden om
het door hem gestelde te onderbouwen met stukken. [NAAM] heeft daarvoor foto's
toegestuurd van de lakschade en het gras aan de fiets.

Uit de onderbouwende stukken blijkt echter niet dat het zadel en de remmen daadwerkelijk zijn
beschadigd door de verwijdering van de fiets. Verder heeft [NAAM] ook de concrete hoogte van
de schadeclaim niet onderbouwd met stukken. Hoewel de lakschade al aanwezig was merkt de
commissie op dat deze is verergerd. Derhalve adviseert de commissie om in dit specifieke geval
het gevraagde bedrag te matigen en een standaardbedrag van ? 10,- ter vergoeding van de
lakschade toe te kennen.

Ten aanzien van de door [NAAM] aan het Fietsdepot betaalde thuisbezorgkosten wordt
overwogen dat [NAAM] alleen in aanmerking komt voor een vergoeding, indien blijkt dat niet
de juiste procedure voor verwijdering is gevolgd. Hiervan is geen sprake. Aangezien de fiets
terecht is verwijderd komt deze schade niet voor vergoeding in aanmerking.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt in aanmerking voor een gedeeltelijke
kostenvergoeding van ? 10,-.

2 Rb Amsterdam, 26 september 2018, ECLI:NL:RBAMS:2018:7511.

Adviseur,

Mw. [NAAM]