Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.22.016735.001
Datum         23 januari 2023
Onderwerp     Advies naar aanleiding van het bezwaarschrift van [NAAM]

Geacht college,

1. Inleiding
Op 26 februari 2022 om 17:48 uur heeft de handhaver, namens u, de fiets van [NAAM]
(hierna: bezwaarde) verwijderd van de locatie Leidseplein te Amsterdam en opgeslagen bij het
Fietsdepot. De fiets stond volgens het besluit niet geparkeerd in de daarvoor bestemde
voorziening. Het besluit is op 26 februari 2022 om 16:38 uur bekendgemaakt. Tegen dit besluit is
een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat haar fiets is verwijderd van het Leidseplein.
. [NAAM] stelt dat het de eerste keer is dat zij haar fiets fout heeft geparkeerd.
. [NAAM] stelt geen bord te hebben gezien bij het parkeren van haar fiets.
. [NAAM] geeft aan dat haar fiets binnen een uur is verwijderd, zonder hier eerst een
waarschuwing voor te hebben gekregen.

4. Horen van bezwaarde
[NAAM] is bij e-mail van 6 december 2022 in de gelegenheid gesteld om haar bezwaarschrift
telefonisch of schriftelijk nader toe te lichten. Bij e-mailbericht 20 december 2022 heeft
bezwaarde gereageerd en aangegeven haar bezwaarschrift graag per e-mail toe te willen lichten.
[NAAM] heeft bij e-mail van 4 januari 2023 vervolgens samengevat het volgende aangegeven:
. [NAAM] geeft aan dat zij niet uit Amsterdam komt en dat zij na lange tijd weer in
Amsterdam was per fiets.

. [NAAM] geeft aan dat zij haar fiets aan de kant van de Stadsschouwburg heeft
geparkeerd.
.  Volgens bezwaarde was het de laatste keer dat zij in Amsterdam was, niet verboden om
fietsen te parkeren op de desbetreffende plek.
. [NAAM] stelt dat er geen borden aan de kant van het Stadsschouwburg zijn waarop de
fietsregels vermeldt staan en zij dan ook op geen enkele wijze op de regels van het
fietsparkeren gewezen is.
. [NAAM] geeft aan dat zij op het nieuws heeft gezien dat er middels stickers op de
fietsen een waarschuwing werd gegeven. Volgens bezwaarde heeft zij geen
waarschuwing gekregen door middel van een sticker op haar fiets.
. [NAAM] stelt dat zij geen enkele kans heeft gekregen om haar fiets op een andere plek
te kunnen parkeren.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, een fietsparkeervak of
fietsnietje) mogen worden geparkeerd. Door het intensief gebruik en hoge fietsparkeerdruk is het
gebied rond het Leidseplein door het college van burgemeester en wethouders aangewezen als
gebied waarin het verboden is om fietsen buiten de daarvoor bestemde voorzieningen te
parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied gebruik maken de ruimte
te geven. Door middel van informatieborden wordt gewezen op het verbod om buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond tegen een muur aan
geparkeerd. Voor een handhaver is bepalend hoe hij de fiets aantreft.

1 Gemeenteblad 13 maart 2020, nr. 65635, 'Besluit van burgemeester en wethouders van de gemeente Amsterdambetreffende
aanwijzing van stadsdeel Centrum als gebied met een maximale(brom-) fietsparkeerduur van zes weken, met uitzondering van
het gebied rond NS-station Amsterdam Centraal- de aanwijzing van gebied Leidseplein en omgeving als gebied waar fietsen en
bromfietsen uitsluitend geplaatst mogen worden in de voor die categorie bestemde parkeervoorzieningen'.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto's blijkt dat de fiets voorzien was van een sticker. Uit het constateringsformulier blijkt
dat de sticker op 26 februari 2022 om 16:38 uur is aangebracht en dat de fiets op diezelfde dag om
17:48 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] geeft aan dat haar fiets binnen een uur is verwijderd van het Leidseplein. [NAAM]
geeft aan dat zij haar fiets aan de kant van de Stadsschouwburg heeft geparkeerd. [NAAM]
geeft aan dat zij niet uit Amsterdam komt. Volgens bezwaarde was het de laatste keer dat zij in
Amsterdam was niet verboden om fietsen te parkeren op de desbetreffende plek. [NAAM] stelt
dat er geen borden aan de kant van de Stadsschouwburg zijn waarop de fietsregels vermeldt staan
en zij dan ook op geen enkele wijze op de regels van het fietsparkeren gewezen is. Volgens
bezwaarde heeft zij geen waarschuwing gekregen door middel van een sticker op haar fiets en
heeft zij derhalve geen enkele kans gekregen om haar fiets op een andere plek te kunnen
parkeren. De commissie overweegt hiertoe het volgende.

Op de foto's die op het moment van verwijderen van de fiets door de handhaver zijn gemaakt, is te
zien dat de fiets van bezwaarde voorzien was van een sticker. Herhaald wordt dat uit het
constateringsformulier blijkt dat de sticker op 26 februari 2022 om 16:38 uur is aangebracht. Op de
sticker staat vermeld dat de fiets verwijderd wordt op diezelfde dag vanaf 17:38 uur. De fiets van
bezwaarde is na afloop van de termijn, om 17:48 uur nog steeds buiten de fietsvoorziening
aangetroffen. De fiets is daarom verwijderd door uw handhavers.

De commissie merkt op dat door middel van informatieborden op de locatie Leidseplein wordt
gewezen op het verbod om de fiets buiten de parkeervoorziening te parkeren. Ook op de website
www.amsterdam.nl/fiets wordt dit verbod kenbaar gemaakt. Ten overvloede wordt nog
opgemerkt dat het echter niet de borden zijn die het parkeerverbod in het leven roepen. Het is de
bevoegdheid in de APV en het Aanwijzingsbesluit die maken dat er een bepaald regime geldt in
het gebied. Het al dan niet aanwezig zijn van een bord doet daarom niet af aan de geldende regels,
waarbij wordt verwezen naar de uitspraak van de Afdeling bestuursrechtspraak van de Raad van
State van 2 juli 2014.2 Van een verkeersdeelnemer mag worden verwacht dat zij onderzoek doet

2 Raad van State 2 juli 2014, ECLI:NL:RVS:2014:2398.

naar de ter plaatse geldende verkeerssituatie. Dat bezwaarde heeft nagelaten om zich te
oriënteren op de parkeermogelijkheden van fietsen in het gebied rond het Leidseplein, komt voor
haar eigen rekening. De commissie volgt bezwaarde daarom niet in haar bezwaar.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mevrouw [NAAM]