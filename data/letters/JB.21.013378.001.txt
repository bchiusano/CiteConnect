Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.21.013378.001
Datum        28 oktober 2021
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 29 juni 2021 om 09:34 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied het NS-station Amsterdam Zuid (Parnassusweg) en
opgeslagen bij het Fietsdepot. De fiets stond volgens het besluit niet geparkeerd in de daarvoor
bestemde voorziening. Het besluit is op 29 juni 2021 om 07:45 uur bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan het niet eens te zijn met de verwijdering van zijn fiets, omdat er
geen ruimte was in de fietsenstalling en hij daarom zijn fiets naast de fietsenstalling moest
parkeren.
. [NAAM] had die dag een avonddienst in het ziekenhuis en had niet genoeg tijd om
lopend naar het station te komen.
. [NAAM] geeft aan dat zijn fiets vier uur na het plaatsen van de sticker is verwijderd.
[NAAM] is niet geïnformeerd om zijn fiets weg te halen.
. [NAAM] vindt het niet terecht om voor de verwijdering van zijn fiets te moeten betalen
en vraagt om begrip.

4. Horen van [NAAM]
Op 20 oktober 2021 is [NAAM] per e-mail in de gelegenheid gesteld om een toelichting op de
bezwaren te geven en/of vragen te stellen. [NAAM] heeft diezelfde dag per e-mail gereageerd
en aangegeven geen verdere aanvullingen te hebben.

5. Juridisch kader
Ingevolge artikel 4.27 lid 3 en 4 van de APV kan in het belang van de veiligheid en ter voorkoming
van hinder een gebied worden aangewezen waarin fietsen uitsluitend in de daarvoor bestemde
voorziening (lees: een fietsenrek, fietsparkeervak en fietsnietje) mogen worden geparkeerd. Door
het intensief gebruik en hoge fietsparkeerdruk is het gebied rond het NS-station Amsterdam Zuid
het college van burgemeester en wethouders aangewezen als gebied waarin het verboden is om
fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Awb. Op
grond hiervan kunt u een overtreding zelf beëindigen door het meevoeren en opslaan van de fiets,
nadat u de betrokkene in gelegenheid heeft gesteld zelf de overtreding op te heffen. Tevens kunt
u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond tegen een hek aan en niet in
een fietsenrek geparkeerd. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied, en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 29 juni 2021 om 07:45 uur is aangebracht, en dat de fiets diezelfde dag om 09:34 uur
is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] geeft aan het niet eens te zijn met de verwijdering van zijn fiets, omdat er geen ruimte
was in de fietsenstalling en hij daarom zijn fiets naast de fietsenstalling moest parkeren.
[NAAM] had die dag een avonddienst in het ziekenhuis en had niet genoeg tijd om lopend naar
het station te komen. De commissie overweegt hiertoe het volgende.

Overwogen wordt dat indien er op de betreffende locatie geen vrije plek voorhanden is, dit nog
niet betekent dat een fiets buiten het rek mag worden geplaatst. Vaak is er in de nabije omgeving
nog wel een voorziening waar wel ruimte is om de fiets te parkeren. Daarbij wordt er hard gewerkt
aan het uitbreiden van fietsenstallingen op bekende knelpunten. In 2020 zullen er 40.000 extra
stallingsplekken zijn ten opzichte van 2015. Een deel hiervan is thans reeds gerealiseerd.2 De
commissie volgt [NAAM] daarom niet in zijn bezwaar.

[NAAM] geeft aan dat zijn fiets vier uur na het plaatsen van de sticker is verwijderd. [NAAM]
is niet geïnformeerd om zijn fiets weg te halen. De commissie overweegt hiertoe het volgende.

Volgens de uitspraak van Rechtbank Den Haag van 10 oktober 2016 is de sticker op de fiets het
besluit.3  Op de foto's die op het moment van verwijderen van de fiets door de handhaver zijn
gemaakt, is te zien dat de fiets van [NAAM] voorzien was van een sticker. Herhaald wordt dat
uit het constateringsformulier blijkt dat de sticker op 29 juni 2021 om 07:45 uur is aangebracht. Op
de sticker staat vermeld dat de fiets verwijderd wordt op 29 juni 2021 vanaf 08:45 uur. Uit het
constateringsformulier blijkt dat de fiets op 29 juni 2021 om 09:34 uur uur is verwijderd. Nu uit het
constateringsformulier volgt dat er wel degelijk een besluit met een begunstigingstermijn is
gegeven, wordt het bezwaar van [NAAM] niet gevolgd.

[NAAM] vindt het niet terecht om hiervoor te moeten betalen en vraagt om begrip. De
commissie overweegt hiertoe het volgende.

De commissie overweegt dat uit het dossier blijkt dat [NAAM] de fiets bij het Fietsdepot heeft
opgehaald en hij kosten van ? 22,50 heeft gemaakt. Ten aanzien van de door [NAAM] aan het
Fietsdepot betaalde administratiekosten wordt overwogen dat [NAAM] alleen in aanmerking
komt voor een vergoeding, indien blijkt dat niet de juiste procedure voor verwijdering is gevolgd.

2 Gemeente Amsterdam, 'Kader Fietsparkeren: meer plek in het rek', 22 mei 2015, https://www.amsterdam.nl/parkeren-
verkeer/fiets/kader-fietsparkeren/.
3 Rb Den Haag, 10 oktober 2016, ECLI:NL:RBDHA:2016:12168.

Hiervan is geen sprake. De commissie adviseert daarom geen kostenvergoeding toe te kennen.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mevrouw [NAAM]