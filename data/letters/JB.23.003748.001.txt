Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.23.003748.001
Datum         30 maart 2023
Onderwerp     Advies naar aanleiding van het bezwaarschrift van mevrouw [NAAM]

Geacht college,

1. Inleiding
Op 28 december 2022 om 09:10 heeft de handhaver, namens u, de fiets van mevrouw [NAAM]
(hierna: bezwaarde) verwijderd van de locatie Olympiaplein te Amsterdam en opgeslagen bij het
Fietsdepot. De fiets stond volgens het besluit langer dan zes weken onafgebroken op dezelfde
plaats geparkeerd. Het besluit is op 7 december 2022 bekendgemaakt. Tegen dit besluit is een
bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren uit het bezwaarschrift als volgt:
. [NAAM] geeft aan dat haar fiets onterecht is verwijderd.
. [NAAM] geeft aan dat haar fiets voor haar deur stond geparkeerd en dat zij deze niet
gebruikt omdat zij vanwege een ongeluk nog niet kan/mag fietsen.

4. Horen van bezwaarde
Op 20 maart 2023 is er telefonisch contact geweest met bezwaarde. [NAAM] heeft ingestemd
met het telefonisch horen. [NAAM] heeft samengevat het volgende aangevoerd:
. [NAAM] heeft aangegeven dat haar fiets netjes geparkeerd stond.
. [NAAM] heeft aangegeven dat zij op 16 juni 2022 een fietsongeluk heeft gehad.
. [NAAM] heeft aangegeven dat zij nog steeds niet is hersteld en nog steeds niet kan
fietsen.
. [NAAM] heeft aangegeven dat zij in december op vakantie is gegaan naar België.

. [NAAM] heeft aangegeven dat zij de sticker niet op haar fiets heeft zien zitten,
voorafgaand aan haar vertrek naar België.
. [NAAM] heeft aangegeven dat haar fiets was verdwenen toen zij terugkwam van
vakantie.
. [NAAM] heeft aangegeven dat zij eerst dacht dat haar fiets was gestolen, maar dat zij
later besefte dat de gemeente de fiets had verwijderd omdat deze lang stond geparkeerd.
. [NAAM] heeft aangegeven dat zij niet op de hoogte was van de regel dat fietsen
maximaal zes weken geparkeerd mogen worden binnen de ring.

5. Juridisch kader
Ingevolge artikel 4.27 lid 2a van de Algemene Plaatselijke Verordening (APV) is het verboden om
in een door het college aangewezen gebied langer te parkeren dan een door het college te bepalen
periode. Het gebied binnen de Ring A10 (met uitzondering van Noord) is door het college
aangewezen als gebied waar een fiets niet langer dan zes weken op dezelfde plaats mag parkeren,
zonder wezenlijke onderbreking.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
De locatie Olympiaplein valt in het aangewezen gebied binnen de Ring A10. Op deze locatie geldt
een maximale parkeerduur van zes weken. Deze maximale parkeerduur geldt zowel binnen als
buiten de fietsparkeervoorzieningen. Met dit beleid wil de gemeente de bestaande
parkeerplekken beter benutten.

Uit het constateringsformulier blijkt dat de fiets van bezwaarde langer dan zes weken zonder
wezenlijke onderbreking geparkeerd is geweest. Gebleken is dat de fiets van bezwaarde op 18
oktober 2022 door de handhavers van een onopvallend constateringsmiddel is voorzien. Op 7
december 2022 is gecontroleerd of de fiets van zijn plek is geweest. Uit het intact zijn van het
constateringsmiddel bleek dat bezwaarde haar fiets in de tussenliggende periode niet heeft
gebruikt.

Overtreding van artikel 4.27 lid 2a van de APV staat hiermee vast.

1 Gemeenteblad 19 oktober 2016, nr. 144103, '(Brom)fiets-parkeerduur beperking in Amsterdam Zuid'.

In een gebied met een maximale parkeerduur van zes weken krijgt de eigenaar vanaf het
aanbrengen van de sticker zeven dagen de tijd om de fiets te gebruiken. Uit het
constateringsformulier blijkt dat de sticker op 7 december 2022 is aangebracht, en dat de fiets op
28 december 2022 om 09:10 uur is verwijderd. Uit de foto's, die door de handhavers zijn gemaakt
op het moment van verwijdering, blijkt dat het aangebrachte constateringsmiddel nog intact was.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de ontvankelijkheid
De termijn voor het indienen van een bezwaarschrift bedraagt zes weken na bekendmaking van
het besluit. Een te laat ingediend bezwaarschrift wordt niet-ontvankelijk verklaard, tenzij er een
geldige reden voor het niet-tijdig indienen wordt aangevoerd. Volgens geldende jurisprudentie is
de sticker op de fiets het besluit. Het besluit is bekend gemaakt op 7 december 2021. Tegen het
besluit kon tot en met 18 januari 2023 een bezwaarschrift worden ingediend. Het bezwaarschrift is
ontvangen op 15 februari 2023.

Volgens vaste rechtspraak moet de betrokkene die pas na afloop van de bezwaartermijn bekend
wordt met de mogelijkheid daartegen bezwaar te maken, vanaf het moment dat hij daarvan
kennis heeft zo spoedig mogelijk, maar in ieder geval binnen twee weken bezwaar maken.2

[NAAM] stelt dat zij de sticker niet heeft gezien. [NAAM] geeft aan dat zij in december op
vakantie is gegaan naar België en dat zij de sticker toen niet op de fiets zag zitten. [NAAM] stelt
daarbij dat zij eerst dacht dat de fiets gestolen was, pas later besefte zij dat de fiets door de
gemeente was verwijderd.

Daarbij heeft bezwaarde, twee dagen na het ophalen van haar fiets, op 15 februari 2023 bezwaar
gemaakt. Gelet op het voorgaande adviseert de commissie het bezwaarschrift ontvankelijk te
verklaren.

6.3 Ten aanzien van de bezwaren
[NAAM] stelt dat zij haar fiets niet kon gebruiken wegens een fietsongeluk op 16 juni 2022.
Toen bezwaarde terugkwam van vakantie was haar fiets meegenomen door de gemeente. Hiertoe
overweegt de commissie als volgt.

De commissie vindt het spijtig voor bezwaarde dat zij niet bekend was met de regels. Herhaald
wordt echter dat de locatie Olymiaplein in het aangewezen gebied binnen de Ring A10 valt en hier
een maximale parkeerduur van zes weken geldt. Dit beleid wordt gevoerd omdat de
fietsparkeerdruk in Amsterdam hoog is. Door het verwijderen van ongebruikte fietsen uit de
rekken kunnen de bestaande parkeerplekken beter worden benut. Dat bezwaarde niet op de
hoogte was van de maximale parkeerduur van zes weken is haar eigen verantwoordelijkheid en
ontslaat haar niet van het verbod om een fiets langer dan zes weken onafgebroken op dezelfde

2 Raad van State 11 december 2019, ECLI:NL:RVS:2019:4152.

plaats te parkeren. Via de gebruikelijke communicatiekanalen van de gemeente had bezwaarde op
de hoogte kunnen zijn van deze regel.

Overwogen wordt dat het kan voorkomen dat iemand een fiets voor een langere tijd niet kan
gebruiken vanwege bijvoorbeeld vakantie of ziekte. De beste oplossing is om de fiets bij langere
perioden van afwezigheid of ziekte binnen te zetten. Indien dit niet mogelijk is wordt geadviseerd
buren of vrienden te vragen om de fiets in de gaten te houden en de fiets te gebruiken. [NAAM]
heeft zelf aangegeven de fiets niet te hebben gebruikt. Dat bezwaarde de fiets niet heeft gebruikt
blijkt ook uit de door de handhaver genomen foto's die zijn gemaakt bij verwijdering van de fiets.
Op de foto's is te zien dat het constateringsmiddel nog intact was ten tijde van verwijdering. Dat
bezwaarde wegens een fietsongeluk op 16 juni 2022 de fiets niet kon of mocht gebruiken en in
december naar België op vakantie is gegaan, ontslaat haar niet van het verbod om de fiets langer
dan zes weken, zonder wezenlijke onderbreking, op dezelfde plaats te parkeren.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Dhr. [NAAM]