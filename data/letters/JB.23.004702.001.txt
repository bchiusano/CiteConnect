Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.23.004702.001
Datum         5 april 2023
Onderwerp     Advies naar aanleiding van het bezwaarschrift van de heer [NAAM]

Geacht college,

1. Inleiding
Op 14 februari 2023 om 09:34 uur heeft de handhaver, namens u, de fiets van de heer [NAAM]
(hierna: bezwaarde) verwijderd van de locatie Harry Banninkstraat te Amsterdam en opgeslagen bij
het Fietsdepot. De fiets van bezwaarde stond volgens het besluit niet geparkeerd in de daarvoor
bestemde voorziening. Het besluit is op 14 februari 2023 om 07:49 uur bekendgemaakt. Tegen dit
besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de gronden uit het bezwaarschrift als volgt:
. [NAAM] geeft aan dat zijn fiets is verwijderd bij de Harry Banninkstraat te Amsterdam
op 14 februari 2023.
. [NAAM] geeft aan dat op de betreffende locatie geen bord of iets stond geplaatst, dat
je er geen fiets mocht plaatsen.
. [NAAM] geeft aan dat als zijn fiets verkeerd geparkeerd stond, hij eerst een
waarschuwing had moeten krijgen zoals hij gewend is.
. [NAAM] geeft aan dat meestal eerst een waarschuwing wordt gegeven door middel
van een kaartje aan de fiets.
. [NAAM] geeft aan dat hij kosten moet maken om zijn fiets terug te krijgen en dat hij
daarbij een nieuw slot moet hebben.
. [NAAM] geeft aan dat hij nooit had kunnen weten dat zijn fiets niet op de onderhavige
locatie mocht staan.

. [NAAM] geeft aan dat op andere plekken waar je geen fiets mag plaatsen wél bordjes
staan geplaatst.
. [NAAM] geeft aan dat op de foto is te zien dat er op bepaalde plekken wél fietsen staan
en dat het blijkbaar niet duidelijk is.

4. Horen van bezwaarde
Op 16 maart 2023 is er telefonisch contact geweest met bezwaarde. [NAAM] heeft ingestemd
met telefonisch horen. [NAAM] heeft samengevat het volgende aangevoerd:
. [NAAM] heeft aangegeven dat het onduidelijk staat aangegeven dat fietsen niet op
onderhavige locatie geparkeerd mogen worden.
. [NAAM] heeft aangegeven dat op bepaalde ramen een sticker is geplakt, dat het
verboden is om op die plek fietsen te parkeren.
. [NAAM] heeft aangegeven dat op sommige andere ramen geen sticker is geplakt,
waardoor bezwaarde dacht dat het bij die ramen wel was toegestaan om zijn fiets te
parkeren.
. [NAAM] heeft aangegeven dat als een sticker op elk raam zou zijn geplakt, hij had
kunnen weten dat hij zijn fiets niet aldaar had mogen parkeren.
. [NAAM] heeft aangegeven dat hij het onredelijk vindt dat zijn fiets al binnen een uur is
verwijderd.
. [NAAM] heeft aangegeven dat hij een vergoeding wilt ontvangen voor de kosten die hij
heeft moeten maken.
. [NAAM] heeft aangegeven dat hij ? 22,50 voor het Fietsdepot vergoed wilt hebben.
. [NAAM] heeft aangegeven dat hij ? 60,- voor het doorgeknipte fietsslot vergoed wilt
hebben.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening mogen worden geparkeerd. Door het intensief
gebruik en hoge fietsparkeerdruk, is het zuidelijk deel van het Oosterdokseiland door het dagelijks
bestuur van de bestuurscommissie Centrum aangewezen als gebied waarin het verboden is om
fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

1 Gemeenteblad van 14 maart 2018,nr 51262, 'Aanwijzingsbesluit APV artikel 4.27 lid 3 (brom-)fietsparkeren Oosterdokseiland,
gemeente Amsterdam'.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied rond de Harry
Banninkstraat gebruik maken de ruimte te geven. Door middel van informatieborden wordt
gewezen op het verbod om buiten de voorzieningen te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond op het trottoir en tegen een
gebouw aan. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 14 februari 2023 om 07:49 uur is aangebracht, en dat de fiets op 14 februari 2023 om
09:34 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde stelt dat de informatieborden op locatie onvoldoende duidelijk zijn. Hiertoe overweegt
de commissie als volgt.

De commissie overweegt dat door middel van informatieborden en stickers uitsluitend wordt
gewezen op het verbod om buiten de fietsvoorzieningen te parkeren. Het zijn echter niet de
borden die het parkeerverbod in het leven roepen. Het is de bevoegdheid in de APV en het
Aanwijzingsbesluit die maken dat er een bepaald regime geldt in het gebied. Het al dan niet
aanwezig zijn van een bord doet daarom niet af aan de geldende regels, waarbij wordt verwezen
naar de uitspraak van de Afdeling bestuursrechtspraak van de Raad van State van 2 juli 2014.

Verder stelt bezwaarde dat hij het onredelijk vindt dat zijn fiets al na een uur is verwijderd. Hiertoe
overweegt de commissie als volgt.

Herhaald wordt dat uit de foto blijkt dat de fiets voorzien was van een sticker. Uit het
constateringsformulier blijkt dat de sticker op 14 februari 2023 om 07:49 uur is aangebracht, en dat
de fiets op 14 februari 2023 om 09:34 uur is verwijderd. Indien een fiets in een aangewezen gebied
buiten een fietsvoorziening wordt aangetroffen, de eigenaar vanaf het aanbrengen van de sticker

één uur de tijd krijgt om de fiets te verwijderen. Een begunstigingstermijn van één uur wordt
voldoende geacht om de overtreder in staat te stellen de overtreding ongedaan te maken. Een
langere begunstigingstermijn wordt gelet op de druk op de openbare ruimte in het gebied en de
aanzuigende werking van verkeerd geparkeerde fietsen niet wenselijk geacht en zou in feite leiden
tot het gedogen van overtredingen. Dat de bezwaarde dacht dat hij langer de tijd zou krijgen, doet
aan het voorgaande niets af.

Bovendien heeft de Rechtbank Amsterdam met de uitspraak van 26 september 2018 te kennen
gegeven dat het verlenen van een begunstigingstermijn van één uur niet onredelijk is, in het geval
van binnen het aangewezen gebied en buiten de daarvoor bestemde voorziening geparkeerde
fietsen.2

6.3 Ten aanzien van de kosten.
Bezwaarde geeft aan dat hij een vergoeding wilt krijgen voor het doorgeknipte slot. Daarbij geeft
bezwaarde aan dat hij, naast de kosten voor een nieuw slot, de kosten van het Fietsdepot vergoed
wil krijgen. De commissie overweegt hiertoe het volgende.

Ten aanzien van de door bezwaarde aan het Fietsdepot betaalde wordt overwogen dat bezwaarde
alleen in aanmerking komt voor een vergoeding, indien blijkt dat niet de juiste procedure voor
verwijdering is gevolgd. Hiervan is geen sprake. En aangezien de fiets verwijderd mocht worden,
worden de kosten voor het slot niet vergoed omdat Handhaving voor de verwijdering van de fiets
het slot wel open moest breken. De commissie adviseert daarom om geen kostenvergoeding toe
te kennen.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Dhr. [NAAM]

2 Rb Amsterdam, 26 september 2018, ECLI:NL:RBAMS:2018:751