Advies van de bezwaarschriftencommissie Juridisch Bureau

Aan                Het college van burgemeester en wethouders van Amsterdam
Zaaknummer         JB.19.016256.001
Datum              23 december 2019
Onderwerp          Advies naar aanleiding van het bezwaarschrift van [NAAM]

Geacht college,

1. Inleiding
Op 28 oktober 2019 om 09.01 uur heeft de handhaver, namens u, de fiets van [NAAM] (hierna:
bezwaarde) verwijderd uit het gebied rond het NS-station Amsterdam Zuid (Matthijs
Vermeulenpad) en opgeslagen bij het Fietsdepot. De fiets van bezwaarde stond volgens het
besluit niet geparkeerd in de daarvoor bestemde voorziening. Het besluit is op 28 oktober 2019
om 07.40 uur bekendgemaakt.

Tegen dit besluit is tijdig een bezwaarschrift ingediend.

2. Advies
Ik adviseer u:
.  Het bezwaar ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe ik tot dit advies is gekomen.

3. De bezwaren
Samengevat luiden de bezwaren als volgt:
. [NAAM] geeft aan dat er een enorme rij voor de ingang van de fietsenstalling stond.
.  Ze geeft aan dat de onderste rekken, op het moment dat zij naar het werk moet, vaak al
vol zijn.
.  Op de bovenste rekken is vaak nog wel plek, maar daar kan ze vanwege haar leeftijd en
armbeperkingen de fiets niet stallen.
. [NAAM] geeft aan dat ze daarom haar fiets heeft geparkeerd op een plek waar deze
niet in de weg stond.

. [NAAM] vindt het tot slot bezwaarlijk dat de fiets is verwijderd. Ze vindt het
onbegrijpelijk dat ervoor gezorgd wordt dat een werkende oudere, zoals zij, een dag vrij
moet nemen om de fiets van het Fietsdepot terug te kopen.

4. Horen van bezwaarde
Op 11 december 2019 is er telefonisch contact geweest met bezwaarde. [NAAM] heeft
ingestemd met telefonisch horen. [NAAM] heeft tijdens dat gesprek kort samengevat het
volgende aangevoerd.
. [NAAM] geeft aan dat ze van de situatie erg verdrietig wordt. Alle plaatsen waren vol.
Bij de brommers was nog wel plek en daar heeft zij haar fiets neergezet. Ze kan de fiets
vanwege haar leeftijd niet in het bovenste rek plaatsen. Er waren volgens haar ook geen
andere dichtbij zijnde stallingsmogelijkheden.
.  De fiets stond volgens bezwaarde niemand in de weg.
. [NAAM] geeft verder aan dat de begunstigingstermijn bezwaarlijk is. Zij werkt in Den
Haag en is dus niet binnen één uur weer terug.
. [NAAM] is tot slot van mening dat fietsers nu worden ontmoedigd. Men wordt volgens
bezwaarde aangemoedigd om met de scooter te gaan, omdat daar wel parkeerplek voor
is.

5. Juridisch kader
Ingevolge artikel 4.27 lid, lid 3 en 4 van de Algemene Plaatselijke Verordening (APV) kan in het
belang van de veiligheid en ter voorkoming van hinder een gebied worden aangewezen waarin
fietsen uitsluitend in de daarvoor bestemde voorziening (lees: een fietsenrek) mogen worden
geparkeerd. Door het intensief gebruik en hoge fietsparkeerdruk is het gebied rond het NS-station
Amsterdam Zuid door het college van burgemeester en wethouders aangewezen als gebied
waarin het verboden is om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod op buiten de rekken te
parkeren.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond aan een rek naast de
parkeervakken voor scooters geparkeerd, en niet in een daarvoor bestemd fietsenrek.

Overtreding van artikel 4.27, lid 4, van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 28 oktober 2019 om 07.40 uur is aangebracht, en dat de fiets op 28 oktober 2019 om
09.01 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde geeft aan dat er een enorme rij voor de ingang van de fietsenstalling stond. Ze geeft
aan dat het haar ervaring is dat de onderste rekken, op het moment dat zij naar het werk moet, al
vol zijn. Op de bovenste rekken is vaak nog wel plek, maar daar kan ze vanwege haar leeftijd en
armbeperkingen de fiets niet stallen. Er waren volgens haar ook geen andere dichtbij zijnde
stallingsmogelijkheden. Ze heeft daarom haar fiets bij de brommers neergezet, omdat daar nog
plek was om te parkeren. De commissie overweegt hiertoe het volgende.

Indien er op de betreffende locatie geen vrije plek voorhanden is, betekent dit niet dat een fiets
buiten de daarvoor bestemde parkeervoorziening mag worden gezet. Dat bezwaarde vanwege
haar leeftijd en fysieke beperkingen de fiets niet in de bovenste rekken kan parkeren, ontslaat haar
niet van het verbod om een fiets buiten het rek te parkeren. Het is bekend dat de fietsparkeerdruk
in het gebied rond NS Station Amsterdam Zuid hoog is. Er is echter op loopafstand van het gebied
vaak nog wel een voorziening te vinden waar wel passende ruimte is om de fiets te parkeren. De
fiets kan bijvoorbeeld in de stalling op het Mahlerplein of de Strawinskylaan worden geparkeerd.
De commissie volgt het standpunt van  bezwaarde niet.

Bezwaarde geeft daarnaast aan dat ze daarom haar fiets heeft geparkeerd op een plek waar deze
niet in de weg stond. De commissie overweegt hiertoe het volgende.

De commissie merkt op dat de plek waar bezwaarde haar fiets heeft geparkeerd onder het
aangewezen gebied valt, waar het verboden is fietsen buiten een parkeervoorziening te plaatsen.
Dit betekent dat fietsen die buiten de daarvoor bestemde voorziening staan geparkeerd, kunnen
worden verwijderd. Het veroorzaken van hinder is hiervoor geen vereiste.

Bezwaarde geeft verder aan dat de begunstigingstermijn bezwaarlijk is. Zij werkt in Den Haag en
is dus niet binnen één uur weer terug. De commissie overweegt hiertoe het volgende.

De commissie merkt op dat de begunstigingstermijn een gestandaardiseerde termijn is
waarbinnen een overtreder de overtreding zelf ongedaan kan maken. Dat de overtreder daartoe
feitelijk niet in staat was, door bijvoorbeeld forensen, doet daar niet aan af. Dit standpunt wordt
bevestigd door een uitspraak van de Rechtbank Den Haag.2

Bezwaarde is tot slot van mening dat fietsers nu worden ontmoedigd. Men wordt volgens
bezwaarde aangemoedigd om met de scooter te gaan, omdat daar wel parkeerplek voor is. De
commissie overweegt hiertoe het volgende.

De commissie merkt op dat het betreurenswaardig is dat bezwaarde van mening is dat de fietser
hierdoor wordt ontmoedigd. Dit leidt er echter niet toe dat de bezwaren van bezwaarde
gehonoreerd kunnen worden.

Ten aanzien van de door bezwaarde genoemde kosten merkt de commissie op dat bezwaarde
alleen in aanmerking komt voor een vergoeding, indien blijkt dat niet de juiste procedure voor
verwijdering is gevolgd. Hiervan is geen sprake. De commissie adviseert dan ook om geen
kostenvergoeding toe te kennen.

7. Conclusie
Op grond van het voorgaande ben ik van oordeel dat het bezwaar ongegrond is en dat het bestreden
besluit in stand dient te blijven. [NAAM] komt niet in aanmerking voor een kostenvergoeding.

Adviseur,

Mw. [NAAM] Rb Den Haag, 10 oktober 2016, ECLI:NL:RBDHA:2016:1216