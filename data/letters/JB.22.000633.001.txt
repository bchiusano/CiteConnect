Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.22.000633.001
Datum        26 april 2022
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 16 december 2021 om 08:55 uur heeft de handhaver, namens u, de fiets van [NAAM]
(hierna: bezwaarde) verwijderd van de locatie Kinkerstraat te Amsterdam en opgeslagen bij het
Fietsdepot. De fiets stond volgens het besluit niet geparkeerd in de daarvoor bestemde
voorziening. Het besluit is op 16 december 2021 om 07:48 uur bekendgemaakt. Tegen dit besluit is
tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] stelt dat haar fiets vastzat aan een fietsenrek.

4. Horen van bezwaarde
[NAAM] is bij e-mail van 6 april 2022 en 13 april 2022 in de gelegenheid gesteld om haar
bezwaarschrift telefonisch of schriftelijk nader toe te lichten. [NAAM] heeft per e-mail van 15
april 2022 gereageerd en samengevat het volgende aangegeven:
. [NAAM] stelt dat haar fiets vastzat aan het fietsenrek voor haar appartement.
. [NAAM] geeft aan dat zij derhalve niet begrijpt waarom haar kettingslot is
opengebroken, haar fiets is verwijderd en waarom zij heeft moeten betalen om haar fiets
terug te krijgen.

Op 21 april 2022 heeft de behandelend jurist het constateringsformulier naar bezwaarde
toegestuurd. [NAAM] heeft diezelfde dag bij e-mail hierop gereageerd en samengevat het
volgende aangegeven:

. [NAAM] stelt dat het elke dag een strijd is om haar fiets op de juiste wijze te parkeren,
gezien de drukte bij de fietsenrekken op de Kinkerstraat.
. [NAAM] had niet gedacht dat het parkeren van haar fiets net buiten het fietsenrek zou
kunnen leiden tot de verwijdering van haar fiets, omdat haar fiets in feite aan het
fietsenrek vastzat.
. [NAAM] stelt dat haar fiets minder dan 24 uur op de locatie geparkeerd heeft gestaan.
. [NAAM] vindt dat zij niet de tijd heeft gehad om de sticker te kunnen zien waarmee
bekend werd gemaakt dat de fiets niet juist geparkeerd stond.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, een fietsparkeervak of
fietsnietje) mogen worden geparkeerd. Door het intensief gebruik en hoge fietsparkeerdruk is het
gebied rond de Kinkerstraat/De Hallen door het college van burgemeester en wethouders
aangewezen als gebied waarin het verboden is om fietsen buiten de daarvoor bestemde
voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied gebruik maken de ruimte
te geven. Door middel van informatieborden wordt gewezen op het verbod om buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond naast de parkeervoorziening
geparkeerd. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

1 Gemeenteblad 18 september 2018, nr. 197814, 'Uitvoering van een gebiedsaanwijzing op grond van 
art. 4, lid 3 Algemene Plaatselijke Verordening APV ter beperking van het (brom) fietsparkeren in de 
openbare ruimte in het belang van de veiligheid en ter voorkoming van hinder, gemeente Amsterdam'.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto's blijkt dat de fiets voorzien was van een sticker. Uit het constateringsformulier blijkt
dat de sticker op 16 december 2021 om 07:48 uur is aangebracht en dat de fiets op diezelfde dag
om 08:55 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] stelt dat haar fiets vastzat aan het fietsenrek vóór haar appartement en dat zij derhalve
niet begrijpt waarom haar kettingslot is opengebroken, haar fiets is verwijderd en waarom zij
heeft moeten betalen om haar fiets terug te krijgen. [NAAM] had niet gedacht dat het parkeren
van haar fiets net buiten het fietsenrek zou kunnen leiden tot de verwijdering van haar fiets,
omdat haar fiets in feite aan het fietsenrek vastzat. [NAAM] stelt dat haar fiets minder dan 24
uur op de locatie geparkeerd heeft gestaan. [NAAM] vindt dat zij niet de tijd heeft gehad om de
sticker te kunnen zien waarmee bekend werd gemaakt dat de fiets niet juist geparkeerd stond. De
commissie overweegt hiertoe het volgende.

Herhaald wordt dat uit het constateringsformulier en de foto's blijkt dat de fiets naast de
parkeervoorziening geparkeerd stond. Het nietje op de locatie dient ter afscherming van de
parkeervakken en is geen parkeervoorziening voor fietsen. Mede gelet op de natuurlijke inrichting
van het gebied met de houten vlonders waarop de parkeervoorzieningen duidelijk wordt
weergegeven, namelijk de parkeervakken voor scooters en de fietsnietjes voor de fietsen, wordt
dit op de locatie kenbaar gemaakt. De fiets stond in overtreding en mocht daarom verwijderd
worden. De plek waar bezwaarde haar fiets heeft geparkeerd, valt onder het aangewezen gebied.
Dit betekent dat fietsen die buiten de daarvoor bestemde parkeervoorziening staan geparkeerd,
kunnen worden verwijderd.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen. Dat de eigenaar van de
fiets niet binnen die termijn de overtreding ongedaan heeft kunnen maken, doet daar niet aan af.
Bovendien heeft de Rechtbank Amsterdam met de uitspraak van 26 september 2018 te kennen
gegeven dat het verlenen van een begunstigingstermijn van één uur niet onredelijk is, in het geval

van binnen het aangewezen gebied buiten de daarvoor bestemde voorziening geparkeerde
fietsen.2

Wellicht ten overvloede wordt opgemerkt dat er van een verkeersdeelnemer mag worden
verwacht dat hij onderzoek doet naar de ter plaatse geldende verkeerssituatie. Het is bekend dat
de fietsparkeerdruk is het gebied rond de Kinkerstraat en de Hallen hoog is. Er is echter op
loopafstand van het gebied vaak nog wel een voorziening te vinden waar wel ruimte is om de fiets
te parkeren, bijvoorbeeld in de fietsenstalling De Hallen. Dat bezwaarde zich niet goed genoeg
heeft georiënteerd op de parkeermogelijkheden van fietsen in het gebied rond de Kinkerstraat en
De Hallen, komt voor haar eigen rekening. De commissie volgt bezwaarde daarom niet in haar
bezwaar.

7  Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mevrouw [NAAM] 
Rb Amsterdam, 26 september 2018, ECLI:NL:RBAMS:2018:7511