Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.22.016931.001
Datum         11 januari 2024
Onderwerp     Advies naar aanleiding van het bezwaarschrift van [NAAM]

Geacht college,

1. Inleiding
Op 30 september 2022 om 21:28 uur heeft de handhaver, namens u, de fiets van [NAAM]
(hierna: bezwaarde) verwijderd van de locatie Rembrandtplein (Thorbeckeplein) te Amsterdam en
opgeslagen bij het Fietsdepot. De fiets stond volgens het besluit niet geparkeerd in de daarvoor
bestemde voorziening. Het besluit is op 30 september 2022 om 20:00 uur bekendgemaakt. Tegen
dit besluit is tijdig een bezwaarschrift ingediend.

2. Advies
De commissie adviseert u:
?  het bezwaarschrift ontvankelijk te verklaren-
?  het bezwaar ongegrond te verklaren-
?  het bestreden besluit in stand te laten-
?  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
?  [NAAM]  geeft aan dat de fiets naast het standbeeld op het Thorbeckeplein geparkeerd
stond.
?  [NAAM]  stelt dat het totaal onduidelijk was dat de fiets daar niet geparkeerd mag
worden.
?  [NAAM]  stelt dat na de verwijdering van de fiets er ineens wel pionnen stonden, die
aangeven dat er niet op de locatie geparkeerd mag worden.
?  [NAAM]  geeft aan achteraf geen andere borden of signalen over het hoofd te hebben
gezien, deze waren niet te vinden.

4. Horen van bezwaarde
Bezwaarde is per e-mail van 14 november 2023 en 28 november 2023 in de gelegenheid gesteld
om het bezwaarschrift mondeling of schriftelijk nader toe te lichten. De commissie heeft geen
reactie van bezwaarde ontvangen. Op 10 januari 2024 heeft de commissie desalniettemin
geprobeerd om bezwaarde te bellen. [NAAM]  heeft niet opgenomen. Omdat de reactie van
bezwaarde omtrent het telefonisch horen is uitgebleven, zal de commissie het bezwaarschrift aan
de hand van de beschikbare stukken uit het dossier beoordelen.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, een fietsparkeervak of
fietsnietje) mogen worden geparkeerd. Door het intensief gebruik en hoge fietsparkeerdruk is het
gebied rond het Rembrandtplein door het college van burgemeester en wethouders aangewezen
als gebied waarin het verboden is om fietsen buiten de daarvoor bestemde voorzieningen te
parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied gebruik maken de ruimte
te geven. Door middel van informatieborden wordt gewezen op het verbod om buiten de
parkeervoorziening te parkeren.

Uit het constateringsformulier en de foto’s die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond tegen een metalen hekwerk
aan geparkeerd. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto’s blijkt dat de fiets voorzien was van een sticker. Uit het constateringsformulier blijkt
dat de sticker op 30 september 2022 om 20:00 uur is aangebracht en dat de fiets op diezelfde dag
om 21:28 uur is verwijderd.

1 Gemeenteblad 15 juni 2020, nr. 149850, “Besluit van burgemeester en wethouders van de gemeente
Amsterdambetreffende de wijziging van “Aanwijzingsbesluit fiets- en brommerparkeren
Rembrandtplein en omgeving op grond van art. 4.27 lid 3 APV”.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde geeft aan dat de fiets naast het standbeeld op het Thorbeckeplein geparkeerd stond.
Bezwaarde stelt dat het totaal onduidelijk was dat de fiets daar niet geparkeerd mag worden.
Bezwaarde stelt dat na de verwijdering van de fiets er ineens wel pionnen stonden, die aangeven
dat er niet op de locatie geparkeerd mag worden. [NAAM]  geeft aan achteraf geen andere
borden of signalen over het hoofd te hebben gezien, deze waren niet te vinden. De commissie
overweegt hiertoe het volgende.

Herhaald wordt dat de plek waar bezwaarde de fiets heeft geparkeerd, onder het aangewezen
gebied valt. Dit betekent dat fietsen die buiten de daarvoor bestemde parkeervoorziening staan
geparkeerd, kunnen worden verwijderd.

Het is vervelend dat bezwaarde niet op de hoogte was van de geldende regeling waardoor
bezwaarde de fiets buiten de voorziening geparkeerd heeft. Hoewel er op het Rembrandtplein
door middel van verschillende informatieborden gewezen wordt op het verbod om buiten een
daarvoor bestemde voorziening te parkeren, wordt overwogen dat door middel van borden
uitsluitend gewezen wordt op het verbod om buiten de voorziening te parkeren. Het zijn niet de
borden die het parkeerverbod in het leven roepen. Het is de bevoegdheid in de APV en het
Aanwijzingsbesluit die maken dat er een bepaald regime geldt in het gebied. Het al dan niet
aanwezig zijn van een bord doet daarom niet af aan de geldende regels.2 De commissie volgt
bezwaarde daarom niet in het bezwaar.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM]  komt niet in aanmerking voor een
kostenvergoeding.

Adviseur,

Mevrouw [NAAM]

2 Raad van State 2 juli 2014, ECLI:NL:RVS:2014:239