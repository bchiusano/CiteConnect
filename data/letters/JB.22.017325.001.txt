Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.22.017325.001
Datum         9 februari 2023
Onderwerp     Advies naar aanleiding van het bezwaarschrift van [NAAM] in `t Veldt

Geacht college,

1. Inleiding
Op 12 oktober 2022 heeft de handhaver, namens u, de fiets van [NAAM] in `t Veldt (hierna: bezwaarde)
verwijderd uit het gebied rond het NS-station Amsterdam Amstel (Julianaplein) en opgeslagen bij
het Fietsdepot. De fiets van bezwaarde stond volgens het besluit niet geparkeerd in de daarvoor
bestemde voorziening. Het besluit is op 12 oktober 2022 om 08:10 uur bekendgemaakt. Tegen dit
besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren uit het bezwaarschrift als volgt:
. [NAAM] geeft aan dat haar fiets tussen duizend andere fietsen stond. [NAAM] geeft
aan dat er één klein tegeltje op de grond lag waarop stond dat je daar niet mocht
parkeren. Alleen stond er op het tegeltje een fiets, waardoor bezwaarde het niet had
kunnen weten.
. [NAAM] stelt dat als er zoveel fietsen geparkeerd staan, zij ervan uit ging dat zij daar
haar fiets mocht parkeren. Het was volgens bezwaarde onduidelijk dat dit niet mocht.
. [NAAM] vindt dat er een groot bord moet hangen, maar niet klein en vaag.
. [NAAM] wilt daarom dat haar fiets bij haar thuis wordt afgeleverd zonder hiervoor te
betalen. Als dit niet kan, wilt bezwaarde hem zelf ook ophalen maar zij wilt hier niet voor
betalen.

4. Horen van bezwaarde
Op 24 januari 2023 is bezwaarde per e-mail de gelegenheid geboden om het bezwaarschrift
mondeling toe te lichten. [NAAM] kon hier gehoor aan geven tot 1 februari 2023. Per e-mail van
30 januari 2023 is een herinnering verstuurd. [NAAM] heeft van deze gelegenheid geen gebruik
gemaakt.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek) mogen worden geparkeerd.
Door het intensief gebruik en hoge fietsparkeerdruk is het gebied rond het NS-station Amsterdam
Amstel door het college van burgemeester en wethouders aangewezen als gebied waarin het
verboden is om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het station gebruik maken de ruimte
te geven. Door middel van informatieborden wordt gewezen op het verbod om buiten de rekken
te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten een fietsvoorziening is aangetroffen. De fiets stond op het trottoir. Voor een
handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 12 oktober 2022 om 08:10 uur is aangebracht, en dat de fiets op diezelfde dag om
08:44 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] geeft aan dat er één klein tegeltje op de grond lag waarop stond dat je daar niet mocht
parkeren. [NAAM] stelt dat als er zoveel fietsen geparkeerd staan, zij ervan uit ging dat zij daar
haar fiets mocht parkeren. Het was volgens bezwaarde onduidelijk dat dit niet mocht. [NAAM]
vindt dat er een groot bord moet hangen, maar niet klein en vaag. De commissie overweegt
hiertoe het volgende.

Het is vervelend dat bezwaarde niet op de hoogte was van de geldende regeling waardoor zij haar
fiets buiten de voorziening geparkeerd heeft. Hoewel er rond het NS-station Amsterdam Amstel
door middel van verschillende informatieborden/tegels gewezen wordt op het verbod om buiten
een daarvoor bestemde voorziening te parkeren, wordt overwogen dat door middel van borden
uitsluitend gewezen wordt op het verbod om buiten de voorziening te parkeren. Het zijn niet de
borden die het parkeerverbod in het leven roepen. Het is de bevoegdheid in de APV en het
Aanwijzingsbesluit die maken dat er een bepaald regime geldt in het gebied. Het al dan niet
aanwezig zijn van een bord doet daarom niet af aan de geldende regels.2

Dat bezwaarde ervan uit ging dat zij daar mocht parkeren omdat er meerdere fietsen stonden,
maakt dit niet anders. Van een verkeersdeelnemer mag immers worden verwacht dat hij of zij
onderzoek doet naar de ter plaatse geldende verkeerssituatie. Dat bezwaarde heeft nagelaten om
zich te oriënteren op de parkeermogelijkheden van fietsen in het gebied rond het NS-station
Amsterdam Amstel, komt voor haar rekening.

[NAAM] wilt dat haar fiets bij haar thuis wordt afgeleverd zonder hiervoor te betalen. Als dit
niet kan, wilt bezwaarde hem zelf ook ophalen maar zij wilt hier niet voor betalen. De commissie
overweegt hiertoe het volgende.

[NAAM] heeft de mogelijkheid om na verwijdering de fiets binnen zes weken bij het Fietsdepot
op te halen of te laten thuisbezorgen. De kosten hiervan had zij middels deze bezwaarprocedure
eventueel vergoed kunnen krijgen. Gebleken is uit navraag bij het Fietsdepot dat bezwaarde de
fiets op 29 november 2022 heeft opgehaald. Ten aanzien van de door bezwaarde aan het
Fietsdepot betaalde administratiekosten wordt overwogen dat bezwaarde alleen in aanmerking
komt voor een vergoeding, indien blijkt dat niet de juiste procedure voor verwijdering is gevolgd.
Hiervan is geen sprake. Aangezien de fiets terecht is verwijderd komt deze schade niet voor
vergoeding in aanmerking. Er is geen aanleiding om tegemoet te komen aan hetgeen bezwaarde
heeft verzocht.

2 Raad van State 2 juli 2014, ECLI:NL:RVS:2014:2398.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mw. [NAAM]