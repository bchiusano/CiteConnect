Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Dossiernummer JB.21.010880.001 en JB.21.010883.001
Datum        22 juli 2021
Onderwerp    Advies naar aanleiding van het bezwaarschrift van [NAAM] college,

1. Inleiding
Op 14 december 2020 heeft de handhaver, namens u, de twee fietsen van [NAAM] (hierna:
bezwaarde) van de locatie Oude Nieuwstraat te Amsterdam verwijderd en opgeslagen bij het
Fietsdepot. De fietsen stonden volgens de besluiten (barcodes 1000423211 en 1000423212) langer
dan zes weken onafgebroken op dezelfde plaats geparkeerd. Beide besluiten zijn op 23 november
2020 bekendgemaakt. Tegen deze besluiten is een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  de bestreden besluiten in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. Bezwaren
Samengevat luiden de bezwaren in het bezwaarschrift als volgt:
. [NAAM] voert aan dat twee van zijn fietsen zijn verwijderd, en dat twee van zijn sloten
zijn opengebroken.
.  Er waren stickers op de fietsen geplakt en deze heeft bezwaarde verwijderd.
.  Ondanks dat bezwaarde de stickers heeft verwijderd, zijn de fietsen toch meegenomen.
. [NAAM] geeft aan dat dit waarschijnlijk komt doordat de fietsen niet door hem
verplaatst zijn. [NAAM] voert aan dat er sprake is van een pandemie. Daardoor leven
de meeste mensen, waaronder ook bezwaarde, thuis. [NAAM] fietst dus niet naar zijn
werk. [NAAM] geeft verder aan dat, ondanks de situatie, de gemeente toch heeft
besloten om de fietsen te verwijderen.
. [NAAM] verzoekt om een vergoeding van twee fietsen en twee dure motorsloten. De
totale schade is geschat op ? 540,-, Daarnaast verzoekt bezwaarde om een vergoeding
voor het ongemak dat het heeft veroorzaakt.

4. Horen
Op 24 juni 2021 heeft er telefonisch contact plaatsgevonden met bezwaarde. [NAAM] heeft de
door hem aangevoerde bezwaren herhaald en benadrukt. Verder heeft bezwaarde de bezwaren
als volgt toegelicht:
. [NAAM] geeft in het kort aan dat zijn bezwaar hem meer zit in het feit dat de procedure
niet goed is afgestemd op de coronasituatie. Hierbij heeft bezwaarde het voornamelijk
over de door de overheid gestelde maatregelen en ook de andere zaken die speelden.
[NAAM] gaf aan het niet passend te vinden dat in deze situatie fietsen worden
verwijderd. Het betrof een situatie waarin iedereen zich verplicht aan de maatregelen
moest houden. Dit maakt dat men verplicht minder mobiel is.
. [NAAM] gaf aan niet te bezitten over een schuur en stalling waar hij gebruik van kan
maken.
. [NAAM] heeft de stickers gezien en ook verwijderd. [NAAM] gaf verder aan dat de
stickers van elkaar verschilden. De stickers welke er eerst op geplakt zaten waren wit. De
stickers welke erop geplaatst zijn bij verwijdering waren rood.
. [NAAM] gaf verder aan dat hij er pas in januari 2021 achter kwam dat de fietsen
verwijderd waren. [NAAM] had corona en zat hierom op een andere plek in
quarantaine.
.  Voordat bezwaarde erachter kwam wat er aan de hand was, was hij al geruime tijd verder.

5. Juridisch kader
Ingevolge artikel 4.27 lid 2a van de Algemene Plaatselijke Verordening (APV) is het verboden om
in een door het college aangewezen gebied langer te parkeren dan een door het college te bepalen
periode. Het gebied binnen de Ring A10 (met uitzondering van Noord) is door het college
aangewezen als gebied waar een fiets niet langer dan zes weken op dezelfde plaats mag parkeren,
zonder wezenlijke onderbreking.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van de besluiten
De locatie Oude Nieuwstraat valt in het aangewezen gebied binnen de Ring A10. Op deze locatie
geldt een maximale parkeerduur van zes weken. Deze maximale parkeerduur geldt zowel binnen
als buiten de fietsparkeervoorzieningen. Met dit beleid wil de gemeente de bestaande
parkeerplekken beter benutten.

1 Gemeenteblad 13 maart 2020, nr. 65635, 'Besluit van burgemeester en wethouders van de gemeente Amsterdam betreffende
aanwijzing van stadsdeel Centrum als gebied met een maximale(brom-) fietsparkeerduur van zes weken, met uitzondering van
het gebied rond NS-station Amsterdam Centraal- de aanwijzing van gebied Leidseplein en omgeving als gebied waar fietsen en
bromfietsen uitsluitend geplaatst mogen worden in de voor die categorie bestemde parkeervoorzieningen'.

Uit de constateringsformulieren en de foto's blijkt dat de fietsen van bezwaarde langer dan zes
weken zonder wezenlijke onderbreking geparkeerd zijn geweest. Gebleken is dat de fietsen van
bezwaarde op 23 september 2020 door de handhavers van een onopvallend constateringsmiddel
zijn voorzien onder het spatbord. Op 23 november 2020 is gecontroleerd of de fietsen van hun plek
zijn geweest. Uit het intact zijn van de constateringsmiddelen blijkt dat bezwaarde zijn fietsen in
de tussenliggende periode niet heeft gebruikt.

Overtreding van artikel 4.27 lid 2a van de APV staat hiermee vast.

In een gebied met een maximale parkeerduur van zes weken krijgt de eigenaar vanaf het
aanbrengen van de sticker zeven dagen de tijd om de fiets te gebruiken. Uit de
constateringsformulieren blijkt dat de stickers op 23 november 2020 zijn aangebracht en dat de
fietsen op 14 december 2020 zijn verwijderd. Uit het intact zijn van de constateringsmiddelen
bleek dat bezwaarde zijn fietsen in de tussenliggende periode niet heeft gebruikt.

Hieruit volgt dat u de juiste procedure heeft gevolgd bij het verwijderen van de fietsen.

6.2 Ten aanzien van de bezwaren
Ondanks dat bezwaarde de stickers heeft verwijderd, zijn de fietsen toch meegenomen.
Bezwaarde voert aan dat er sprake is van een pandemie. Daardoor leven de meeste mensen,
waaronder ook bezwaarde, thuis. [NAAM] fietst dus niet naar zijn werk. [NAAM] geeft
verder aan dat, ondanks de situatie, de gemeente toch heeft besloten om de fietsen te
verwijderen.  De commissie overweegt hiertoe als volgt.

Hoewel wij begrip hebben voor de aangevoerde omstandigheden, doet de situatie rond het
Coronavirus in dit specifieke geval niet af aan de aangewezen gebieden en de geconstateerde
overtreding. Gelet op de periode waarin de overtreding is geconstateerd en het moment waarop
de fiets is voorzien van een sticker, wordt opgemerkt dat het gestelde bezwaarde niet ontslaat van
de plicht om zijn fiets volgens de daarvoor geldende regels voor de parkeerduur te parkeren.
Daarbij wordt opgemerkt dat bezwaarde kennelijk wel in de gelegenheid is geweest de stickers
van zijn fiets op te merken en te verwijderen. [NAAM] heeft geen omstandigheden aangevoerd
die anders doen beslissen. Het kan voorkomen dat iemand zijn fietsen voor een langere tijd niet
kan gebruiken wegens omstandigheden. De beste oplossing is dan om de fiets binnen te zetten.
Indien dit niet mogelijk is wordt geadviseerd buren of vrienden te vragen om de fiets in de gaten te
houden. Als de gemeente een sticker op de fiets heeft geplakt, dient de sticker te worden
verwijderd én de fiets in gebruik te worden genomen. De fiets wordt dan niet verwijderd. Dat de
fiets verder goed geparkeerd stond, doet hier verder niets aan af. [NAAM] wordt tegen deze
achtergrond niet in zijn bezwaren gevolgd.

6.3 Ten aanzien van de gevorderde kostenvergoeding
Bezwaarde verzoekt om een vergoeding van twee fietsen en twee dure motorsloten. De totale
schade is geschat op ? 540,-, Daarnaast verzoekt bezwaarde om een vergoeding voor het
ongemak dat het heeft veroorzaakt.  De commissie overweegt hiertoe als volgt.

Hoewel het betreurenswaardig is dat de fiets van bezwaarde is doorverkocht, adviseert de
commissie om geen kostenvergoeding toe te kennen. [NAAM] had via de gebruikelijke wegen,
bijvoorbeeld op het internet, op de website van het Fietsdepot als ook via het telefoonnummer
14020 kunnen nagaan wat de procedure bij een fietsverwijdering is en ook hoe lang zijn fiets
bezwaard zou blijven. Opgemerkt wordt dat bezwaarde op 6 januari 2021 bezwaar heeft gemaakt
tegen de verwijdering van de fietsen. Dit is ruim drie weken na de verwijdering van de fiets
geweest, en viel dus nog ruim binnen de bewaartermijn van het Fietsdepot. Het is de
verantwoordelijkheid van bezwaarde zelf om op tijd contact op te nemen met het Fietsdepot om
navraag te doen en te voorkomen dat zijn fiets zou worden verkocht. Dat bezwaarde heeft
nagelaten om te doen, dient dan ook voor zijn rekening en risico te blijven.

Ten aanzien van het slot wordt overwogen dat bezwaarde alleen in aanmerking komt voor een
vergoeding, indien blijkt dat niet de juiste procedure voor verwijdering is gevolgd. Hiervan is geen
sprake. De fietsen stonden langer dan zes weken onafgebroken geparkeerd en mochten daarom
worden verwijderd. De kosten die hieruit voortvloeien voor bezwaarde dienen voor zijn risico te
blijven. Hoewel het betreurenswaardig is dat bezwaarde zijn sloten niet meer kan hergebruiken,
leidt dit niet tot een kostenvergoeding.

Tot slot wordt overwogen dat de tijd die iemand kwijt is met het schrijven van het bezwaar en alles
wat daaruit voortvloeit gevolg is van deelname aan het maatschappelijk verkeer. Uit de
jurisprudentie valt af te leiden dat de tijd die bezwaarde heeft gestoken in het opstellen en
indienen van het bezwaarschrift en de mogelijke frustratie dat het heeft veroorzaakt niet voor
vergoeding in aanmerking komen.2

7. Conclusie
Op grond van het voorgaande is de commissie van oordeel dat het bezwaar ongegrond is en dat
de bestreden besluiten in stand dienen te blijven. [NAAM] komt niet in aanmerking voor een
kostenvergoeding.

Adviseur,

Mevrouw [NAAM] Gerechtshof Den Haag 10 juni 2014, ECLI:NL:GHDHA:2014:213