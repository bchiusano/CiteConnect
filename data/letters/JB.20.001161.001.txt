Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.20.001161.001
Datum         11 maart 2020
Onderwerp     Advies naar aanleiding van het bezwaarschrift van [NAAM]

Geacht college,

1.    Inleiding
Op 16 november 2019 om 12:54 uur heeft de handhaver, namens u, de fiets van [NAAM]
(hierna: bezwaarde) verwijderd uit het gebied Amsterdam Zuid (locatie: Ferdinand Bolstraat) en
opgeslagen bij het Fietsdepot. De fiets van bezwaarde stond volgens het besluit niet geparkeerd in
de daarvoor bestemde voorziening. Het besluit is op 16 november 2019 om 10:45 uur
bekendgemaakt.

Tegen dit besluit is tijdig een bezwaarschrift ingediend.

2.    Advies
De commissie adviseert u:
.     Het bezwaarschrift ontvankelijk te verklaren-
.     Het bezwaar ongegrond te verklaren-
.     Het bestreden besluit in stand te laten-
.     Geen kostenvergoeding toe te kennen.

Hieronder leest u hoe de commissie tot dit advies is gekomen.

3.    De bezwaren
Samengevat luiden de bezwaren als volgt:
.    [NAAM] geeft aan dat hij zijn fiets had vastgemaakt aan een paaltje met een zwaar
kettingslot bij het nieuwe metrostation. Volgens bezwaarde is er nog geen rekening
gehouden met plekken waar fietsen geplaatst kunnen worden-
.    [NAAM] vindt het opvallend dat zijn fiets na één uur al is verwijderd-
.    [NAAM] heeft het weekend niet kunnen fietsen met zijn dochter van twee jaar-
.     Bij het terughalen van de fiets merkte bezwaarde op dat de elektrische voorlamp kapot
was. [NAAM] wilt graag schadevergoeding voor de voorlamp, het dure slot, alle
gemaakte kosten incl. ov-kosten.

4.    Horen van bezwaarde
Wij hebben u telefonisch proberen te bereiken op 20 en 26 februari 2020. Op 21 februari 2020
hebben wij u een e-mail verstuurd. Helaas hebben wij u niet kunnen bereiken. Om deze reden is op
27 februari 2020 een brief naar u verstuurd met het verzoek om binnen tien dagen contact met ons
op te nemen en te laten weten of u gebruik wilt maken van een hoorzitting. Op dit verzoek hebt u
niet gereageerd. Zoals in de brief stond aangegeven, zien wij daarom af van het horen en wordt
deze beslissing op basis van de stukken in het dossier genomen .

5.    Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsparkeervak) mogen worden
geparkeerd. Door het intensief gebruik en hoge fietsparkeerdruk is het gebied rond het Ferdinand
Bolstraat door het college van burgemeester en wethouders aangewezen als gebied waarin het
verboden is om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6.    Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied gebruik maken de ruimte
te geven. Door middel van informatieborden wordt gewezen op het verbod om buiten de rekken
te parkeren.

Uit de registratie van de verwijderde fiets en de daarbij genomen foto's op 16 november 2019,
blijkt dat de fiets buiten een fietsvoorziening is aangetroffen. De fiets stond namelijk buiten het
fietsparkeervak geparkeerd. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de

1 Gemeenteblad van 3 mei 2016,nr 55896, ' Aanwijzen gebieden bij NS-stations met maximale fietsparkeerduur en vaststellen
Handboek Fietsparkeren'.

openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 16 november 2019 om 10:45 uur is aangebracht, en dat de fiets op dezelfde dag om
12:54 uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
Bezwaarde geeft aan dat hij zijn fiets had vastgemaakt aan een paaltje met een zwaar
kettingslot bij het nieuwe metrostation. Volgens bezwaarde is er nog geen rekening gehouden
met plekken waar fietsen geplaatst kunnen worden. De commissie overweegt hiertoe het
volgende.

Indien er op de betreffende locatie geen vrije plek voorhanden is betekent dit nog niet dat een fiets
buiten het rek mag worden geplaatst. Het is bekend dat de fietsparkeerdruk in het gebied rond de
Ferdinand Bolstraat hoog is. Er is echter op loopafstand van het gebied vaak nog wel een
voorziening te vinden waar wel ruimte is om de fiets te parkeren. In de buurt van de Ferdinand
Bolstraat is  dat onder andere Underground Bike Parking op de Ceintuurbaan  ter hoogte van
nummer 851. Dat bezwaarde mogelijk niet op de hoogte was van overige fietsenstallingen in de
buurt komt voor zijn eigen rekening. Van verkeersdeelnemers mag immers worden verwacht dat
zij onderzoek doen naar de parkeermogelijkheden ter plaatse.

Bezwaarde vindt het opvallend dat zijn fiets na één uur al is verwijderd. De commissie overweegt
hiertoe het volgende.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. Dat de eigenaar van de fiets niet binnen die termijn de overtreding ongedaan heeft
kunnen maken in verband met bijvoorbeeld werktijden, doet daar niet aan af. Bovendien heeft de
Rechtbank Amsterdam met de uitspraak van 28 februari 2017 (ECLI:NL:RBAMS:2017:1136)
overwogen dat het verlenen van een begunstigingstermijn van één uur niet onredelijk is, in het
geval van binnen het aangewezen gebied buiten de daarvoor bestemde voorziening geparkeerde
fietsen.

Voorts voert bezwaarde aan dat bij het terughalen van de fiets hij merkte dat de elektrische
voorlamp kapot was. [NAAM] wilt graag schadevergoeding voor de voorlamp, het dure slot, alle
gemaakte kosten incl. ov-kosten. De commissie overweegt hiertoe het volgende.

Overwogen wordt dat bij het toepassen van bestuursdwang zorgvuldig te werk moet worden
gegaan en beschadiging moet worden vermeden. Uit het dossier blijkt niet dat de fiets is
beschadigd. [NAAM] is de gelegenheid geboden om het door hem gestelde te onderbouwen
met stukken. [NAAM] heeft echter de schadeclaim niet kunnen onderbouwen. Dat bezwaarde
de stukken niet heeft kunnen overleggen, komt voor zijn rekening. Aangenomen moet worden dat
u zorgvuldig te werk bent gegaan.

Ten aanzien van het opengebroken slot, de administratiekosten om de fiets terug te halen en de
eventuele OV-kosten wordt overwogen dat bezwaarde alleen in aanmerking komt voor een
vergoeding, indien blijkt dat niet de juiste procedure voor verwijdering is gevolgd. Hiervan is geen
sprake.

7.    Conclusie
Op grond van het voorgaande zijn wij van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

[NAAM]