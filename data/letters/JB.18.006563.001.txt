Advies van de bezwaarschriftencommissie Juridisch Bureau

Aan           Het college van burgemeester en wethouders van Amsterdam
Zaaknummer    JB.18.006563.001
Datum         2 oktober 2018
Onderwerp     Advies naar aanleiding van het bezwaarschrift van de heer [NAAM] college,

1. Inleiding
Op 11 juli 2018 heeft de handhaver, namens u, de fiets van [NAAM] (hierna: bezwaarde)
verwijderd uit de locatie Kleine Gartmanplantsoen en opgeslagen bij het Fietsdepot. De fiets van
bezwaarde stond volgens het besluit niet geparkeerd in de daarvoor bestemde voorziening. Het
besluit is op 11 juli 2018 bekendgemaakt.

Tegen dit besluit is tijdig een bezwaarschrift ingediend. Bij brief van 2 augustus 2018 is de ontvangst
van het bezwaarschrift bevestigd.

2. Advies
Ik adviseer u:
.  het bezwaar ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe ik tot dit advies ben gekomen.

3. De bezwaren
Samengevat luiden de bezwaren als volgt:
- [NAAM] heeft samen met zijn vrouw en drie kleinkinderen vijf fietsen gehuurd om het
centrum van Amsterdam te bezoeken-
-  Op 11 juli 2018 heeft bezwaarde zijn fiets geparkeerd op het Kleine Gartmanplantsoen-
-  De plek waar bezwaarde zijn fiets heeft geparkeerd leek bestemd voor fietsen aangezien
daar meerdere fietsen geparkeerd stonden-
-  De tekst op de verbodsborden was voor bezwaarde in een onbegrijpelijke taal opgesteld-
-  Aangezien bezwaarde de borden niet heeft begrepen verzoekt hij om een
kostenvergoeding.

4. Horen van bezwaarde

Bij e-mail van 19 september 2018 is bezwaarde in de gelegenheid gesteld om een toelichting te
geven op zijn bezwaarschrift. Dit kon telefonisch, per e-mail of op een hoorzitting. [NAAM]
heeft niet gereageerd op die e-mail.

5. Juridisch kader
Ingevolge artikel 4.27, lid 3 en 4, van de Algemene Plaatselijke Verordening (APV) kan in het
belang van de veiligheid en ter voorkoming van hinder een gebied worden aangewezen waarin
fietsen uitsluitend in de daarvoor bestemde voorziening (lees: een fietsenrek) mogen worden
geparkeerd. Vanwege het intensief gebruik en de hoge fietsparkeerdruk is het gebied rond het
Leidseplein en omgeving bij besluit van 30 juni 2015 door het college van burgemeester en
wethouders aangewezen als gebied waarin het verboden is om fietsen buiten de daarvoor
bestemde voorzieningen te parkeren.

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fietsen volgens de juiste procedure heeft plaatsgevonden.

In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers de ruimte te geven. Door middel van
informatieborden wordt gewezen op het verbod om buiten de rekken/vakken te parkeren.

Bezwaarde voert aan dat de fiets op de locatie Kleine Gartmanplantsoen was geparkeerd op een
plek bestemd voor fietsen. Uit het constateringsformulier en de foto's die zijn gemaakt bij de
verwijdering van de fiets, blijkt dat de fiets buiten een fietsvoorziening is aangetroffen. De fiets
stond in zijn geheel buiten een fietsvoorziening. Voor een handhaver is bepalend hoe hij de fiets
aantreft.

Overtreding van artikel 4.27, lid 4, van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van een uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 11 juli 2018 om 13:00 uur is aangebracht, en dat de fiets op 11 juli 2018 om 14:55 uur is
verwijderd.

Hieruit volgt dat u de juiste procedure heeft gevolgd bij het verwijderen van de fiets.

Bezwaarde begreep de tekst op de verbodsborden niet. Bovendien stonden meerdere fietsen op
die plek geparkeerd waardoor bezwaarde dacht dat het toegestaan was om aldaar zijn fiets te
parkeren. De bezwaarschriftencommissie  volgt dit standpunt niet. Van een verkeersdeelnemer
mag immers worden verwacht dat hij zich op de hoogte stelt dan wel onderzoek doet naar de
parkeermogelijkheden. Ik verwijs bijvoorbeeld naar de uitspraak van de rechtbank van Amsterdam
van 16 februari 2016 (ECLI:NL:RBAMS:2015:1603). Dat bezwaarde heeft nagelaten zich te
oriënteren op de parkeermogelijkheden van fietsen in het gebied van de locatie Kleine
Gartmanplantsoen, komt voor zijn rekening. [NAAM] heeft daarbij niet mogen afgaan op het
feit dat er ter plaatse andere fietsen zijn geparkeerd. Dat de tekst van het bord voor bezwaarde
onbegrijpelijk was levert dan ook geen bijzondere omstandigheid op om van handhaving af te
zien.

7. Conclusie
Op grond van het voorgaande ben ik van oordeel dat het bezwaar ongegrond is en dat het bestreden
besluit in stand dient te blijven. [NAAM] komt niet in aanmerking voor een kostenvergoeding.

Adviseur,

[NAAM]