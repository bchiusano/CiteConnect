Advies van de bezwaarschriftencommissie Juridisch Bureau

Aan           Het college van burgemeester en wethouders van de gemeente Amsterdam
Zaaknummer    JB.20.011695.001
Datum         29 september 2020
Onderwerp     Advies naar aanleiding van het bezwaarschrift van [NAAM]

Geacht college,

1. Inleiding
Op 13 juni 2020 om 14:48 uur heeft de handhaver, namens u, een fiets van [NAAM] (hierna:
bezwaarde) verwijderd uit de omgeving van het Leidseplein te Amsterdam en opgeslagen bij het
Fietsdepot. De fiets van bezwaarde stond volgens het besluit niet geparkeerd in de daarvoor
bestemde voorziening. Het besluit is volgens het constateringsformulier op 13 juni 2020 om 13:46
uur bekendgemaakt.

Tegen dit besluit is tijdig een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
.  Vanwege het coronavirus zijn bezwaarde en haar vriend op zaterdagmiddag 13 juni 2020
op de fiets naar het Leidseplein gegaan, om op deze manier het openbaar vervoer te
mijden op  advies van de overheid-
. [NAAM] stelt dat de grote fietsenstalling, tegenover restaurant Sumo, nog steeds in
verbouwing is en het derhalve niet mogelijk is om de fiets daar te parkeren.
. [NAAM] stelt dat de gemeente Amsterdam geen extra mogelijkheden in de omgeving
aanbiedt om de fietsen te parkeren-
. [NAAM] geeft aan dat zij vervolgens de fietsen tegenover de Apple Store wilden
parkeren maar dat de fietsparkeervakken vol waren. [NAAM] stelt dat het erg druk was
in de stad en dat veel mensen met de fiets zijn gekomen.

. [NAAM] stelt geen andere keus te hebben gehad dan om de fietsen buiten het
fietsparkeervak te parkeren tegenover de Apple Store-
. [NAAM] geeft aan dat de fietsen daar ongeveer twee uur hebben gestaan. Toen
bezwaarde met haar vriend bij de fietsen terugkwam stonden de fietsen op de wagen van
de handhavers om mee te nemen naar het Fietsdepot. [NAAM] heeft toen gevraagd
waarom de fietsen werden meegenomen. [NAAM] geeft aan dat haar op een
onaangename manier is verteld dat zij maar een klacht moesten indienen-
.  Tenslotte verzoekt bezwaarde om begrip en zij verzoekt om een vergoeding van het
bedrag, wat zij heeft moeten betalen om haar fiets terug te krijgen.

4. Horen van bezwaarde
Op 25 september 2020 is er telefonisch contact geweest met bezwaarde. [NAAM] heeft
ingestemd met telefonisch horen. [NAAM] heeft tijdens dat gesprek kort samengevat het
volgende aangevoerd:
. [NAAM] heeft kort de in het bezwaarschrift naar voren gebrachte bezwaren herhaald-
.  Voorts stelt bezwaarde dat alle fietsvoorzieningen vol waren, en er geen alternatieven
waren om de fiets te parkeren. [NAAM] adviseert om een bord neer te zetten waar op
de locatie een alternatief is om de fietsen te parkeren-
.  In het bezwaarschrift is aangegeven dat het twee fietsen betreffen, de fiets van
bezwaarde en de fiets van haar vriend. [NAAM] gaf aan dat haar vriend apart een
bezwaarschrift heeft ingediend en dat deze al behandeld is.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, fietsparkeervak of stalling)
mogen worden geparkeerd. Door het intensief gebruik en hoge fietsparkeerdruk is het gebied
rond het Leidseplein door het college van burgemeester en wethouders aangewezen als gebied
waarin het verboden is om fietsen buiten de daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in de gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

1 1Gemeenteblad 13 maart 2020, nr. 65635, 'Besluit van burgemeester en wethouders van de gemeente Amsterdambetreffende
aanwijzing van stadsdeel Centrum als gebied met een maximale(brom-)fietsparkeerduur van zes weken, met uitzondering van
het gebied rond NS-station Amsterdam Centraal- de aanwijzing van gebied Leidseplein en omgeving als gebied waar fietsen en
bromfietsen uitsluitend geplaatst mogen worden in de voor die categorie bestemde parkeervoorzieningen'.

6.1 Ten aanzien van het besluit
In het aangewezen gebied rond het Leidseplein is het verboden fietsen buiten een
parkeervoorziening te plaatsen. Dit verbod wordt gehandhaafd teneinde de voetgangers die van
het gebied gebruik maken de ruimte te geven. Door middel van informatieborden wordt gewezen
op het verbod om buiten de rekken en vakken te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond op een standaard op het
trottoir geparkeerd. Voor een handhaver is bepalend hoe hij de fiets aantreft.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van een uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 13 juni 2020 om 13:46 uur is aangebracht, en dat de fiets diezelfde dag om 14:48 uur
is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] stelt dat de grote fietsenstalling, tegenover restaurant Sumo, nog steeds in
verbouwing is en het derhalve niet mogelijk is om de fiets daar te parkeren. [NAAM] stelt dat de
gemeente Amsterdam geen extra mogelijkheden in de omgeving aanbiedt om de fietsen te
parkeren. [NAAM] geeft aan dat zij vervolgens de fietsen tegenover de Apple store wilden
parkeren maar dat de fietsparkeervakken vol waren. [NAAM] stelt dat het erg druk was in de
stad en dat veel mensen met de fiets zijn gekomen. [NAAM] stelt geen andere keus te hebben
gehad dan om de fietsen buiten het fietsparkeervak te parkeren tegenover de Applestore.
[NAAM] adviseert om een bord neer te zetten waar een alternatief is waar de fietsen
geparkeerd kunnen worden. De commissie overweegt hiertoe als volgt.

Indien er op de betreffende locatie geen vrije plek voorhanden is betekent dit nog niet dat een fiets
buiten een fietsvoorziening mag worden geplaatst. Juist in gebieden als het gebied rond het
Leidseplein is de parkeerdruk dusdanig hoog dat strikte handhaving van groot belang is. Dit
betekent dat het maken van uitzonderingen de verkeerssituatie in een dergelijk gebied niet ten
goede komt. De beste oplossing in situaties als de onderhavige, is het verder weg parkeren van de
fiets. Hierbij wordt gewezen op de mogelijkheid om de fiets te parkeren in de fietsenstalling bij de

Melkweg of de fietsenstalling Paradiso. Dat bezwaarde heeft nagelaten om zich te oriënteren op
de parkeermogelijkheden van fietsen in het gebied rond het Leidseplein, komt voor haar rekening.
[NAAM] geeft aan dat de fietsen daar ongeveer twee uur hebben gestaan. De commissie
overweegt hiertoe het volgende.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. Bovendien heeft de Rechtbank Amsterdam met de uitspraak van 28 februari 2017
te kennen gegeven dat het verlenen van een begunstigingstermijn van één uur niet onredelijk is, in
het geval van binnen het aangewezen gebied buiten de daarvoor bestemde voorziening
geparkeerde fietsen.2

[NAAM] geeft aan dat toen zij bij de fietsen terugkwam, de fietsen op de wagen van de
handhavers stonden om mee te nemen naar het Fietsdepot. [NAAM] heeft toen gevraagd
waarom de fietsen werden meegenomen. [NAAM] geeft aan dat haar op een onaangename
manier is verteld dat zij maar een klacht moesten indienen. De commissie overweegt hiertoe het
volgende.

Het is betreurenswaardig dat bezwaarde de omgang met de handhaver op de door haar
aangegeven wijze heeft ervaren. Dit leidt er echter niet toe dat de bezwaren van bezwaarde
gehonoreerd kunnen worden. Daarbij wordt opgemerkt dat de fiets vaak alleen wordt
teruggegeven als de fiets op dat moment de laatst opgeladen fiets is én de eigenaar met een
passende fietssleutel kan bewijzen dat het zijn fiets is. Als er na de geclaimde fiets al een andere
fiets is opgeladen, dan wordt de fiets niet direct teruggegeven. De eigenaar kan zijn fiets dan
afhalen op het Fietsdepot.

[NAAM] verzoekt om begrip en verzoekt om zij een vergoeding voor het bedrag wat zij heeft
moeten betalen om haar fiets terug te krijgen. De commissie overweegt hiertoe als volgt.

Ten aanzien van de door bezwaarde aan het Fietsdepot betaalde administratiekosten wordt
overwogen dat bezwaarde alleen in aanmerking komt voor een vergoeding, indien blijkt dat niet
de juiste procedure voor verwijdering is gevolgd. Hiervan is geen sprake.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

2 Rb Amsterdam, 28 februari 2017, ECLI:NL:RBAMS:2017:1136.

Adviseur,

Mw. [NAAM]