Advies van de bezwaarschriftencommissie Juridisch Bureau

Aan          Het college van burgemeester en wethouders van de gemeente Amsterdam
Ons kenmerk  JB.23.011239.001
Datum        21 juli 2023
Onderwerp    Advies naar aanleiding van het bezwaarschrift van [NAAM]

Geacht college,

1. Inleiding
Op 13 juni 2023 om 10:50 uur heeft de handhaver, namens u, de fiets van [NAAM] (hierna:
bezwaarde) verwijderd van de locatie Oosterdokskade te Amsterdam en opgeslagen bij het
Fietsdepot. De fiets stond volgens het besluit niet geparkeerd in de daarvoor bestemde
voorziening. Het besluit is op 13 juni 2023 om 09:00 uur bekendgemaakt. Tegen dit besluit is tijdig
een bezwaarschrift ingediend.

2. Advies
De commissie adviseert u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
. [NAAM] geeft aan dat er geen borden stonden dat haar fiets daar niet mocht staan.
. [NAAM] geeft aan dat de plekken tussen de bomen eruit zien alsof er fietsen mogen
staan door de donkere kleur en de fietsen die er geparkeerd staan.
. [NAAM] geeft aan dat zij op kantoor was toen haar fiets werd weggehaald. Hierdoor
had zij geen enkele indicatie om te zien dat haar fiets ergens stond waar dat niet mocht.
Ook had [NAAM] niet de kans om haar fiets weg te halen.
. [NAAM] geeft aan dat zij de volgende dag weer naar kantoor ging en heeft gekeken
naar andere fietsen die werden weggehaald. [NAAM] geeft aan dat de gemeente
telkens een aantal fietsen liet staan, waardoor het leek alsof er fietsen mochten staan.
[NAAM] geeft aan dat dit een verkeerd beeld geeft.
. [NAAM] vindt dat de gemeente borden moet neerzetten om dit te verduidelijken.
. [NAAM] geeft aan dat het kantoor net een week open was en het voor haar de eerste
dag was op het kantoor. Hierdoor kon zij niet weten dat haar fiets daar niet mocht staan.

. [NAAM] geeft aan dat het parkeerverbod niet voldoende is aangegeven en de
gemeente niet consistent is.

4. Horen van [NAAM]
Op 18 juli 2023 heeft de behandelend jurist telefonisch contact gehad met [NAAM]. [NAAM]
heeft ingestemd met het telefonisch horen. [NAAM] heeft de bezwaren uit het bezwaarschrift
herhaald en benadrukt. Daarnaast gaf zij samengevat het volgende aan:
. [NAAM] geeft aan dat zij niet eerder op de locatie had gewerkt, omdat het kantoor net
open was.
. [NAAM] geeft aan dat er geen bord stond dat er niet geparkeerd mocht worden.
. [NAAM] geeft aan dat er nog steeds geen bord staat en dat de gemeente beter moet
communiceren dat de fietsen daar niet mogen staan.
. [NAAM] geeft aan dat zij haar fiets nu in de fietsenstalling parkeert.

5. Juridisch kader
Ingevolge artikel 4.27 lid 3 en 4 van de Algemene Plaatselijke Verordening (APV) kan in het belang
van de veiligheid en ter voorkoming van hinder een gebied worden aangewezen waarin fietsen
uitsluitend in de daarvoor bestemde voorziening (lees: een fietsenrek, een fietsparkeervak of
fietsnietje) mogen worden geparkeerd. Door het intensief gebruik en hoge fietsparkeerdruk is het
gebied rond het Oosterdokseiland door het college van burgemeester en wethouders aangewezen
als gebied waarin het verboden is om fietsen buiten de daarvoor bestemde voorzieningen te
parkeren.1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (Awb). Op grond hiervan kunt u een overtreding zelf beëindigen door het
meevoeren en opslaan van de fiets, nadat u de betrokkene in gelegenheid heeft gesteld zelf de
overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

6.1 Ten aanzien van het besluit
In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het gebied gebruik maken de ruimte
te geven. Door middel van informatieborden wordt gewezen op het verbod op buiten de
parkeervoorziening te parkeren.

Uit het constateringsformulier en de foto's die zijn gemaakt bij de verwijdering van de fiets, blijkt
dat de fiets buiten de fietsvoorziening is aangetroffen. De fiets stond op het trottoir geparkeerd.
Voor een handhaver is bepalend hoe hij de fiets aantreft.

1 Gemeenteblad 14 maart 2018, nr. 51262, 'Aanwijzingsbesluit APV artikel 4.27 lid 3 (brom-) fietsparkeren
Oosterdokseiland, gemeente Amsterdam'.

Overtreding van artikel 4.27 lid 4 van de APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen.

Uit de foto blijkt dat de fiets voorzien was van een sticker. Uit het constateringsformulier blijkt dat
de sticker op 13 juni 2023 om 09:00 uur is aangebracht, en dat de fiets op diezelfde dag om 10:50
uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

6.2 Ten aanzien van de bezwaren
[NAAM] geeft aan dat er geen borden stonden dat haar fiets niet op de locatie mocht worden
geparkeerd. [NAAM] geeft aan dat de plekken tussen de bomen eruit zien alsof er fietsen
mogen staan door de donkere kleur en de fietsen die staan geparkeerd. [NAAM] geeft aan dat
zij op kantoor aan het werk was en niet de kans had om haar fiets weg te halen. Omdat het de
eerste dag was op het kantoor kon [NAAM] niet weten dat de fiets daar niet mocht staan.
[NAAM] geeft aan dat de gemeente fietsen weghaalt en een aantal fietsen laat staan, waardoor
het lijkt alsof dit is toegestaan. [NAAM] vindt dat de gemeente beter moet communiceren dat
het verboden is daar fietsen te parkeren. De commissie overweegt hiertoe het volgende.

Herhaald wordt dat indien een fiets in een aangewezen gebied buiten een fietsvoorziening wordt
aangetroffen, de eigenaar vanaf het aanbrengen van de sticker één uur de tijd krijgt om de fiets te
verwijderen. Een begunstigingstermijn van één uur wordt voldoende geacht om de overtreder in
staat te stellen de overtreding ongedaan te maken. Een langere begunstigingstermijn wordt gelet
op de druk op de openbare ruimte in het gebied en de aanzuigende werking van verkeerd
geparkeerde fietsen niet wenselijk geacht en zou in feite leiden tot het gedogen van
overtredingen. Dat de eigenaar van de fiets niet binnen die termijn de overtreding ongedaan heeft
kunnen maken in verband met bijvoorbeeld werktijden, doet daar niet aan af. Bovendien heeft de
Rechtbank Amsterdam met de uitspraak van 26 september 2018 te kennen gegeven dat het
verlenen van een begunstigingstermijn van één uur niet onredelijk is, in het geval van binnen het
aangewezen gebied buiten de daarvoor bestemde voorziening geparkeerde fietsen.2

Wellicht ten overvloede wordt opgemerkt dat een fietsvoorziening een fietsparkeervak, fietsenrek
of stalling betreft. Dat de natuurlijke inrichting van het gebied bij [NAAM] de veronderstelling
heeft gewekt dat het zou gaan om een fietsvoorziening, is betreurenswaardig maar maakt niet dat
het als een fietsvoorziening aangemerkt kan worden.

2 Rb Amsterdam, 26 september 2018, ECLI:NL:RBAMS:2018:7511.

Het is vervelend dat [NAAM] niet op de hoogte was van de geldende regeling waardoor zij haar
fiets buiten de voorziening geparkeerd heeft. Van een verkeersdeelnemer mag echter worden
verwacht dat onderzoek wordt gedaan naar de ter plaatse geldende verkeerssituatie. Dat
bezwaarde heeft nagelaten om zich te oriënteren op de parkeermogelijkheden van fietsen in het
gebied rond het Oosterdokseiland, komt voor haar rekening. Daarnaast zijn het niet de borden die
een parkeerverbod in het leven roepen. Het is de bevoegdheid in de APV en het Aanwijzingsbesluit
die maken dat er een bepaald regime geldt in het gebied. Het al dan niet aanwezig zijn van een
bord doet daarom niet af aan de geldende regels.3 Via de gebruikelijke communicatiekanalen van
de gemeente had [NAAM] op de hoogte kunnen zijn van de fietsparkeerregels. De commissie
volgt [NAAM] daarom niet in haar bezwaar.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

Mevrouw [NAAM]

3 Raad van State 2 juli 2014, ECLI:NL:RVS:2014:239