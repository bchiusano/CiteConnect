Advies van de bezwaarschriftencommissie
Juridisch Bureau

Aan:               Het college van burgemeesters en wethouders
Nummer:            JB.18.006555.001
Datum:             15 augustus 2018
Onderwerp:         Advies naar aanleiding van het bezwaarschrift ingediend door
mevrouw [NAAM]

Geacht college,

1. Inleiding
Op 26 juli 2018 heeft de handhaver, namens u, de fiets van mevrouw [NAAM] (hierna:
bezwaarde) verwijderd van de locatie Leidseplein en opgeslagen bij het Fietsdepot. De fiets van
bezwaarde stond volgens het besluit niet geparkeerd in de daarvoor bestemde voorziening. Het
besluit is volgens het constateringsformulier op 26 juli 2018 bekendgemaakt.

Tegen dit besluit is tijdig een bezwaarschrift ingediend. Bij brief van 1 augustus 2018 is de
ontvangst van het bezwaarschrift bevestigd, waarbij het constateringsformulier is meegestuurd.

2. Advies
Ik adviseer u:
.  het bezwaarschrift ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe ik tot dit advies ben gekomen.

3. De bezwaren
Samengevat luiden de bezwaren in het bezwaarschrift als volgt:
- [NAAM] heeft haar fiets net naast het fietsenrek geplaatst, omdat haar fiets met
mandje in het volle rek nergens meer tussen paste-
-  De wijze waarop de fiets geparkeerd stond veroorzaakte geen hinder-
-  Het bord waar bezwaarde na het wegknippen van haar fiets door de handhaver op werd
gewezen stond ver van het fietsenrek verwijderd en was onduidelijk-
-  De fietsen en scooters aan de andere zijde van het fietsenrek werden niet verwijderd-
-  Mogelijk heeft iemand anders de fiets verplaatst.

4. Horen van bezwaarde
Op 15 augustus 2018 heeft er telefonisch contact plaatsgevonden met bezwaarde. [NAAM]
heeft tijdens dit gesprek de gronden van haar bezwaarschrift benadrukt. Verder heeft zij het
volgende aangevoerd:
-  Na het zien van de foto's bij het constateringsformulier is bezwaarde ervan overtuigd dat
haar fiets is verplaatst door een derde. [NAAM] had haar fiets vlak naast het fietsenrek
neergezet, met het mandje tegen de lantaarnpaal. Op die plek staat nu echter een fiets
met een groen mandje-
- [NAAM] was er niet van op de hoogte dat zij haar fiets niet naast het fietsenrek mocht
parkeren. [NAAM] kwam vanuit de richting van het Vondelpark (via het fietspad langs
het Holland Casino) het Leidseplein oprijden. Daarbij heeft zij geen enkel bord gepasseerd
waarop stond dat zij haar fiets in een fietsenrek moest zetten. [NAAM] geeft aan dat
het bord waarop zij nadien door de handhaver werd gewezen zo een 250 á 300 meter
verderop stond in de andere richting-
- [NAAM] voert aan dat er onvoldoende voorzieningen zijn om haar fiets met mandje op
een juiste wijze te parkeren.

5. Juridisch kader
Ingevolge artikel 4.27, lid 3 en 4 Algemene Plaatselijke Verordening (APV) kan in het belang van de
veiligheid en ter voorkoming van hinder een gebied worden aangewezen waarin fietsen uitsluitend
in de daarvoor bestemde voorziening (lees: een fietsenrek) mogen worden geparkeerd. Door het
intensief gebruik en hoge fietsparkeerdruk is het gebied rond het Leidseplein door het college van
burgemeester en wethouders aangewezen als gebied waarin het verboden is om fietsen buiten de
daarvoor bestemde voorzieningen te parkeren.1

Verder zijn van toepassing artikel 5:21, artikel 5:24, artikel 5:25  en artikel 5:29 van de Algemene
wet bestuursrecht. Op grond hiervan kunt u een overtreding zelf beëindigen door het meevoeren
en opslaan van de fiets, nadat u de betrokkene in de gelegenheid heeft gesteld zelf de overtreding
op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

In het aangewezen gebied is het verboden fietsen buiten een parkeervoorziening te plaatsen. Dit
verbod wordt gehandhaafd teneinde de voetgangers die van het Leidseplein gebruik maken de
ruimte te geven. Door middel van informatieborden wordt gewezen op het verbod om buiten de
rekken te parkeren.

Bezwaarde geeft aan dat zij haar fiets op het Leidseplein vlak naast een fietsenrek heeft
neergezet. Uit het constateringsformulier en de foto's die zijn gemaakt bij de verwijdering van de
fiets, blijkt dat de fiets niet in een fietsvoorziening (fietsenrek/vak) stond geparkeerd. Overtreding

1 Publicaties Stadsdeelbestuur 2015, 30 juni 2015 - 11, 'Aanpak brom-, snor- en motorfietsparkeren Leidseplein'.

van artikel 4.27 lid 4 APV staat hiermee vast en daarmee ook de bevoegdheid om de fiets van
bezwaarde te verwijderen.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Een
begunstigingstermijn van één uur wordt voldoende geacht om de overtreder in staat te stellen de
overtreding ongedaan te maken. Een langere begunstigingstermijn wordt gelet op de druk op de
openbare ruimte in het gebied en de aanzuigende werking van verkeerd geparkeerde fietsen niet
wenselijk geacht en zou in feite leiden tot het gedogen van overtredingen. Uit het
constateringsformulier en de foto's die zijn gemaakt bij de verwijdering van de fiets blijkt dat de
sticker op 26 juli 2018 om 13:00 uur is aangebracht, en dat de fiets op 26 juli 2018 om 14:45 uur is
verwijderd.

Hieruit volgt dat u de juiste procedure heeft gevolgd bij het verwijderen van de fiets.

Bezwaarde heeft aangevoerd dat zij niet door middel van borden is gewezen op het gegeven dat
zij op de desbetreffende locatie haar fiets niet naast het fietsenrek mocht parkeren. De commissie
overweegt hiertoe het volgende.

Het zijn niet de borden die het parkeerverbod in het leven roepen. Door middel van borden wordt
uitsluitend gewezen op het verbod om buiten de voorziening te parkeren. Het is de bevoegdheid in
de APV en het Aanwijzingsbesluit die maken dat er een bepaald regime geldt in het gebied. Het al
dan niet aanwezig zijn van een bord doet daarom niet af aan de geldende regels, waarbij wordt
verwezen naar de uitspraak van de Afdeling bestuursrechtspraak van de Raad van State van 2 juli
2014 (ECLI:NL:RVS:2014:2398). Bovendien mag van een verkeersdeelnemer verwacht worden dat
hij onderzoek doet naar de ter plaatse geldende verkeerssituatie. Dat bezwaarde heeft nagelaten
om zich te oriënteren op de geldende regels, komt voor haar rekening.

Bezwaarde heeft aangevoerd dat haar fiets niet hinderlijk geparkeerd stond. De commissie
overweegt hiertoe het volgende.

In het aangewezen gebied is het verboden om fietsen buiten een parkeervoorziening te plaatsen.
Het veroorzaken van hinder is geen vereiste voor het verwijderen van fietsen die buiten de
voorziening staan geparkeerd. Dat bezwaarde haar fiets vlak naast het fietsenrek heeft gezet en
de doorgang niet belemmerde, maakt dit niet anders.

Bezwaarde heeft aangevoerd dat zij haar fiets naast het fietsenrek heeft gezet, omdat haar fiets
met mandje in het volle rek nergens meer tussen paste. De commissie overweegt hiertoe het
volgende.

Dat er op de betreffende locatie geen vrije plek voorhanden was, betekent nog niet dat de fiets
buiten de voorziening mag worden geplaatst. Dat bezwaarde haar fiets vanwege het mandje niet
in het volle rek kon zetten ontslaat haar ook niet van het verbod om een fiets buiten de
voorziening te parkeren. Bovendien is ter hoogte van het Leidseplein, naast het Paradiso, een
ondergrondse bewaakte gratis fietsenstalling aanwezig waar ook fietsen met een afwijkende
omvang geparkeerd kunnen worden. Verder is het ook mogelijk om de fiets met afwijkende
omvang te parkeren aan het einde van de Weteringsschans, waar ook fietsenvakken (wit omlijnde
vakken) zijn. De commissie overweegt hiertoe het volgende.

Bezwaarde heeft aangevoerd dat zij haar fiets weliswaar naast het fietsenrek heeft geplaatst,
maar dat een derde haar fiets nog verder van het fietsenrek vandaan heeft geplaatst. Ik overweeg
hiertoe het volgende.

Het komt helaas voor dat los geplaatste fietsen worden verplaatst zodat iemand anders zijn of
haar fiets op die plek kan zetten. Hoe vervelend dit ook is, het is de verantwoordelijkheid van de
gebruiker van de fiets om de fiets zo te stallen dat dit niet kan gebeuren. Ook als een lang
(ketting)slot gebruikt wordt om de fiets aan het rek te bevestigen, moet dat slot zó bevestigd
worden dat niet teveel ruimte bestaat om de fiets uit het rek te trekken. Daarbij wordt opgemerkt
dat de wijze waarop u stelt uw fiets te hebben achtergelaten, al niet conform de regels was.

Met betrekking tot de stelling van bezwaarde  dat de fietsen en scooters aan de andere zijde van
het fietsenrek werden verwijderd overweegt de commissie dat dit beroep op het
gelijkheidsbeginsel niet slaagt. De handhavingscapaciteit is beperkt en daarom kunnen niet alle
fietsen die in aanmerking komen voor verwijdering tegelijkertijd worden verwijderd.

Nu is gebleken dat de overtreding vaststaat, de juiste procedure is gevolgd en de bezwaren niet
worden gevolgd, wordt geconcludeerd dat bezwaarde niet in aanmerking komt voor vergoeding
van de door haar gemaakte kosten.

7. Conclusie
Op grond van het voorgaande is de commissie van oordeel dat het bezwaar ongegrond is en dat
het bestreden besluit in stand dient te blijven. [NAAM] komt niet in aanmerking voor
vergoeding van de door haar gemaakte kosten.

Adviseur,

[NAAM]