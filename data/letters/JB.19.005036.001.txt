Advies van de bezwaarschriftencommissie Juridisch Brueau

Aan        Het college van burgemeester en wethouders van de gemeente Amsterdam
Zaaknummer JB.19.005036.001
Datum      14 mei 2019
Onderwerp  Advies naar aanleiding van het bezwaarschrift van mevrouw [NAAM]

Geacht college,

1. Inleiding
Op 23 maart 2019 heeft de handhaver, namens u, de fiets van mevrouw [NAAM] (hierna:
bezwaarde) verwijderd van de locatie Reguliersdwarsstraat (tussen de Vijzelstraat en de
Utrechtsestraat) en opgeslagen bij het Fietsdepot. De fiets van bezwaarde stond volgens het besluit
niet geparkeerd in de daarvoor bestemde voorziening. Het besluit is volgens het
constateringsformulier op 23 maart 2019 bekendgemaakt.

Tegen dit besluit is tijdig een bezwaarschrift ingediend. Bij brief van 2 april 2019 is de ontvangst van
het bezwaarschrift bevestigd.

2. Advies
De commissie adviseert u:
.  het bezwaar ontvankelijk te verklaren-
.  het bezwaar ongegrond te verklaren-
.  het bestreden besluit in stand te laten-
.  geen kostenvergoeding toe te kennen.

Hieronder leest u hoe de commissie tot dit advies is gekomen.

3. De bezwaren
Samengevat luiden de bezwaren in het bezwaarschrift als volgt:
- [NAAM] had de fiets vastgemaakt aan een paal op de hoek van de
Reguliersdwarsstraat en de Vijzelstraat. Zij snapte niet waarom haar fiets was
weggehaald. Een aantal dagen later is bezwaarde teruggegaan naar de bewuste plek en
ontdekte zij tot haar verbazing dat haar fiets inderdaad op een plek had gestaan waar hij
niet mocht staan. [NAAM] maakt bezwaar, omdat zij niet bewust haar fiets fout heeft
geparkeerd en om aan te geven hoe het kan dat zij de fiets fout heeft geparkeerd en wat
de gemeente daarin moet verbeteren-
-  Op zaterdag 23 maart 2019 ging bezwaarde naar Pathé de Munt. Zij was niet eerder met
de fiets naar het gebied bij het Muntplein gegaan. Bij de bioscoop aangekomen waren alle
fietsparkeerplekken vol. Zij zag wel lege vakken naast de parkeervakken, maar daarin

stonden duidelijk geschilderde verbodsborden op de grond. Na een rondje lopen, is
bezwaarde naar een plek gaan zoeken wat verder de Vijzelstraat in, aan de kant van de
bioscoop. Aan de Vijzelstraat was nergens een geschikte plek, maar net om de hoek bij de
Reguliersdwarsstraat stond een paal. Het was geen ideale plek volgens bezwaarde, dus
heeft zij de fiets zo strak mogelijk tegen de paal geparkeerd en aan de kant van de
stoeprand neergezet. Zo hadden auto's en voetgangers er geen last van. Bij terugkomst
was de fiets weg. Uiteindelijk bleek de fiets naar het Fietsdepot te zijn gebracht-
- [NAAM] is teruggegaan naar de plek waar de fiets had gestaan, omdat zij niet snapte
waarom de fiets was verwijderd. Toen zag zij dat zij haar fiets had vastgemaakt aan een
paal waaraan onder andere een fietsparkeerverbodsbord zat. Zij had dit niet gezien,
omdat er veel borden aan de paal zaten en ook nog eens erg hoog-
-  Verder om haar heen kijkend zag bezwaarde tot grote verbazing dat er verderop in de
Vijzelstraat een bewaakte fietsenstalling zat. Had zij dat geweten, dan had zij haar fiets
daar neergezet. Bij het (achteraf fout) parkeren van haar fiets zag bezwaarde geen betere
parkeermogelijkheid. De fietsenstalling zit verscholen tussen andere panden en valt totaal
niet op vanaf de kant waar bezwaarde liep toen zij een parkeerplek zocht. Een stukje
teruglopend, zag zij aan de overkant een onopvallend informatiebord dat verwijst naar
een fietsenstalling-
-  Als gemeente wil je dat mensen zo min mogelijk met de auto naar het centrum komen en
zoveel mogelijk op de fiets. Het grote aantal fietsen is een probleem, maar als fietsen op
bepaalde plekken niet mogen staan, heeft de gemeente de taak om dit duidelijk aan te
geven. Een 'overload' aan borden aan een paal en heel hoog opgehangen werkt dan niet.
En gratis fietsenstallingen zijn natuurlijk fantastisch. Fietsenstallingen moeten echter wel
vindbaar zijn.
-  Over het Fietsdepot wil bezwaarde ook een aantal verbeterpunten meegeven. De fiets
van bezwaarde is zaterdag aan het begin van de avond verwijderd. Het Fietsdepot was pas
maandag bereikbaar. Al die tijd wist zij niet of haar fiets daar was. Op zondag heeft
bezwaarde een online formulier ingevuld en op maandagochtend om 11.34 uur kreeg zij
een reactie van het Fietsdepot. Die reactie was overigens prima en duidelijk.
De openingstijden van het Fietsdepot zijn erg beperkt als je een baan hebt. Daardoor kon
bezwaarde pas op 28 maart 2019 haar fiets ophalen.
-  Bij aankomst was het nog even goed zoeken waar de receptie van het Fietsdepot precies
zat. Toen bezwaarde dacht de ingang gevonden te hebben, zat er een ander naambord
naast de deur. Na een stukje doorgelopen te hebben en bezwaarde nog geen ingang zag,
zag zij boven de deur die zij eerder had gezien, een groot rood bord met de woorden
'Receptie Fietsdepot'. [NAAM] ziet graag dat het bord wordt verplaatst naar beneden,
naast de deur.
- [NAAM] vindt dat de gemeente fietsen niet zomaar weg mag halen als zij niet voor
afdoende communicatie zorgt over verboden en voorzieningen. Daarom vindt bezwaarde
het onterecht dat de fiets is weggehaald. Verder verwacht zij dat de gemeente de
communicatie verbetert.
- [NAAM] verzoekt om vergoeding van de aan het Fietsdepot betaalde
administratiekosten van ? 22,50 en de kosten voor een nieuw kettingslot van ? 22,95.

4. Horen van bezwaarde
Op 9 mei 2019 is er telefonisch contact geweest met bezwaarde. [NAAM] heeft aangegeven
geen gebruik te willen maken van een hoorzitting. Derhalve wordt dit telefoongesprek beschouwd
als telefonische hoorzitting. Zij heeft tijdens dat gesprek in aanvulling op haar bezwaarschrift het
volgende aangevoerd.

- [NAAM] is met de tram terug naar huis is gegaan nadat haar fiets was verwijderd.
Zij wil graag de kosten voor het tramkaartje vergoed krijgen-
-  Verder hoopt zij een inhoudelijke reactie te krijgen over de visuele communicatie van de
gemeente. Ter plekke was dit namelijk onduidelijk. [NAAM] woont in stadsdeel
Nieuw-West en komt niet zo vaak in het centrum. Zij weet wel dat de gemeente een
fietsparkeerbeleid heeft, maar zij had van tevoren geen specifieke informatie over de
locatie bij de Pathé de Munt en ter plekke is dit visueel niet goed aangegeven.

5. Juridisch kader
Ingevolge artikel 4.27, lid 3 en 4, van de Algemene Plaatselijke Verordening (hierna: APV) kan in
het belang van de veiligheid en ter voorkoming van hinder een gebied worden aangewezen waarin
fietsen uitsluitend in de daarvoor bestemde voorziening (lees: een fietsenrek of fietsparkeervak)
mogen worden geparkeerd. Door het intensief gebruik en hoge fietsparkeerdruk is de locatie
Rembrandtplein en omgeving door het college van burgemeester en wethouders aangewezen als
gebied waarin het verboden is om fietsen buiten de daarvoor bestemde voorzieningen te
parkeren. Dit gebied bestaat uit het Rembrandtplein, Thorbeckeplein, Bakkersstraat en de
Reguliersdwarsstraat (tussen het Thorbeckeplein en de Vijzelstraat) .1

Verder zijn van toepassing artikel 5:21, artikel 5:24, artikel 5:25 en artikel 5:29 van de Algemene
wet bestuursrecht (hierna: Awb). Op grond hiervan kunt u een overtreding zelf beëindigen door
het meevoeren en opslaan van de fiets, nadat u de betrokkene in de gelegenheid heeft gesteld zelf
de overtreding op te heffen. Tevens kunt u de kosten hiervan in rekening brengen.

6. Overwegingen
Beoordeeld moet worden of er sprake was van een overtreding, en zo ja, of het verwijderen en
opslaan van de fiets volgens de juiste procedure heeft plaatsgevonden.

In het aangewezen gebied is het verboden fietsen buiten een parkeervoorziening te plaatsen.
Dit verbod wordt gehandhaafd teneinde de grote stromen voetgangers die van dit gebied gebruik
maken de ruimte te geven. Door middel van wegmarkeringen en informatieborden wordt
gewezen op het verbod om buiten de rekken of vakken te parkeren.

[NAAM] voert aan dat zij haar fiets op de hoek van de Reguliersdwarsstraat en de Vijzelstraat
tegen een paal had geparkeerd. Uit het constateringsformulier en de foto's die zijn gemaakt bij de
verwijdering van de fiets, blijkt dat de fiets inderdaad buiten een fietsvoorziening is aangetroffen.

1 Gemeenteblad van 14 april 2017, nr.  64446, 'Aanwijzingsbesluit fiets- en brommerparkeren
Rembrandtplein en omgeving op grond van APV artikel 4.27 lid 3 APV'

De fiets stond blijkens voornoemde foto's niet in een fietsenrek of fietsparkeervak. Overtreding
van artikel 4.27, lid 4, APV staat hiermee vast.

Indien een fiets in een aangewezen gebied buiten een fietsvoorziening wordt aangetroffen, krijgt
de eigenaar vanaf het aanbrengen van de sticker één uur de tijd om de fiets te verwijderen. Uit het
constateringsformulier en de foto's die zijn gemaakt bij de verwijdering van de fiets blijkt dat de
sticker op 23 maart 2019 om 17:25 uur is aangebracht, en dat de fiets op 23 maart 2019 om 18:26
uur is verwijderd.

Hieruit volgt dat u de juiste procedure heeft gevolgd bij het verwijderen van de fiets.

[NAAM] stelt dat er in de omgeving van de Pathé de Munt en in de Vijzelstraat geen plek was
om haar fiets te parkeren. Daarom heeft bezwaarde haar fiets tegen een paal geparkeerd om de
hoek bij de Reguliersdwarsstraat. De commissie overweegt hiertoe het volgende.

Indien er op de betreffende locatie geen vrije plek voorhanden is, betekent dit nog niet dat een
fiets buiten een fietsvoorziening mag worden geplaatst. Het is bekend dat de fietsparkeerdruk in
de omgeving van de Vijzelstraat en op de Reguliersdwarsstraat hoog is. Er is echter op loopafstand
van deze locatie vaak nog wel een voorziening te vinden waar wel ruimte is om de fiets te
parkeren. Daarbij wordt er hard gewerkt aan het uitbreiden van fietsenstallingen op bekende
knelpunten. Op loopafstand van de locatie waar bezwaarde haar fiets had geparkeerd, bevinden
zich de fietsenstalling Vijzelstraat [HUISNR] en de fietsenstalling Pathé De Munt (Reguliersdwarsstraat
97h). Van een verkeersdeelnemer mag worden verwacht dat hij of zij onderzoek doet naar de ter
plaatse geldende verkeerssituatie. Via de gebruikelijke communicatiekanalen van de gemeente
had bezwaarde op de hoogte kunnen zijn van de parkeermogelijkheden.2 Dat bezwaarde heeft
nagelaten om zich te oriënteren op de parkeermogelijkheden van fietsen in het gebied rond de
Vijzelstraat en op de Reguliersdwarsstraat, komt voor haar rekening.

Daarnaast stelt bezwaarde dat het informatiebord op de hoek van de Reguliersdwarstraat waaruit
blijkt dat fietsen niet buiten de voorziening geparkeerd mag worden niet goed zichtbaar is omdat
er meer borden op de paal zaten en het bord hoog geplaatst is. [NAAM] kon dan ook niet op de
hoogte zijn van deze regel. In dit verband overweegt de commissie het volgende.

Hetgeen bezwaarde heeft aangevoerd, wordt niet gevolgd. Zoals reeds opgemerkt, valt de locatie
Reguliersdwarsstraat in het gebied dat door het college is aangewezen als gebied waar een fiets
niet buiten de daarvoor bestemde voorziening geparkeerd mag worden. Aan de paal waartegen
bezwaarde haar fiets had geparkeerd is een bord geplaatst om aan te geven dat fietsen in de
voorziening in een fietsenrek of fietsparkeervak geparkeerd moeten worden. Naar aanleiding van
dit informatiebord had het voor bezwaarde voldoende duidelijk kunnen zijn dat zij de fiets in een
voorziening had moeten parkeren. Overigens wordt door middel van informatieborden uitsluitend
gewezen op het verbod om buiten de rekken en vakken te parkeren. Het is echter niet de
aanwezigheid van borden die de regel in het leven roept. Het is de bevoegdheid in de APV en het

2 Zie in dit verband bijvoorbeeld de website van de gemeente ( https://www.amsterdam.nl/parkeren-
verkeer/fiets/gemeentelijke/)

Aanwijzingsbesluit die maken dat er een bepaald regime geldt in het gebied. Het al dan niet
aanwezig zijn van een bord doet daarom niet af aan de geldende regels. Hierbij wordt verwezen
naar de uitspraak van de Afdeling bestuursrechtspraak van de Raad van State van 2 juli 2014
(ECLI:NL:RVS:2014:2398).

[NAAM] geeft aan dat zij de fiets zo strak mogelijk tegen de paal had geparkeerd en aan de
kant van de stoeprand neergezet. Volgens bezwaarde leverde de fiets geen hinder voor auto's of
voetgangers op. De commissie overweegt in dit verband dat de locatie waar bezwaarde haar fiets
heeft geparkeerd onder het aangewezen gebied valt. Dit betekent dat fietsen die buiten de
daarvoor bestemde parkeervoorziening staan geparkeerd, kunnen worden verwijderd. Het
veroorzaken van hinder of gevaar is hiervoor geen vereiste.

De commissie acht het betreurenswaardig dat bezwaarde de gang van zaken bij het Fietsdepot op
de door haar aangegeven wijze heeft ervaren. Dit leidt er echter niet toe dat de bezwaren van
bezwaarde gehonoreerd kunnen worden. Ten aanzien van de stelling van bezwaarde dat de
openingstijden van het Fietsdepot beperkt zijn zodat bezwaarde haar fiets pas op 28 maart 2019
kon ophalen, merkt de commissie op dat er ook de mogelijkheid bestaat om de fiets thuis te laten
bezorgen door het Fietsdepot. Hoewel het vervelend is voor bezwaarde dat het wat langer duurde
voordat zij de receptie had gevonden, is het bord van de receptie zodanig groot en zodanig
gepositioneerd dat het voor bezwaarde voldoende duidelijk had kunnen zijn waar de ingang zich
bevond.

De commissie is van mening dat de overtreding bezwaarde is toe te rekenen, zodat de last haar
terecht is opgelegd en de kosten van de bestuursdwang ook op haar verhaald mochten worden.

Nu is gebleken dat de overtreding vast staat, de juiste procedure is gevolgd en de bezwaren niet
worden gevolgd, wordt geconcludeerd dat bezwaarde niet in aanmerking komt voor vergoeding
van de door haar gemaakte kosten.

7. Conclusie
Op grond van het voorgaande is de commissie van oordeel dat het bezwaar ongegrond is en dat het
bestreden besluit in stand dient te blijven. [NAAM] komt niet in aanmerking voor een
kostenvergoeding.

Adviseur,

[NAAM]